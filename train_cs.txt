comment Celní unie v ohrožení Nová striktní omezení vlády SR proti českým exportérům Z téměř tří desítek smluv upravujících vztahy mezi oběma subjekty celního soustátí jsou okamžitě vypověditelné všechny... Až na jednu jedinou, tu hlavní, která proklamativně zakotvuje existenci Česko - Slovenské celní unie, a která má výpovědní lhůtu jeden rok. V praxi to znamená, že i kdyby hnedka zítra řekla ČR, že smlouva je pasé, přesto by se teprve v březnu příštího roku mohla legislativně zbavit svých závazků vůči partnerovi z bývalé ČSFR. Kazimír Jánoška Na pozadí vývoje v posledních dnech a týdnech se však zdá, že litera výše uvedené mezinárodní smlouvy mezi ČR a SR bude mít co nevidět pouze sílu psaného slova a ničeho jiného. Celní unie bude sice existovat na papíře ještě dalších dvanáct měsíců (a třeba i déle), ale v praxi dostanou vzájemné vztahy punc tvrdosti mezinárodního obchodu. Poroste administrativa Jistotu v tomto směru dávají nejnovější kroky vlády SR, která se rozhodla zavést již před časem avizovanou desetiprocentní dovozní přirážku na zboží zahraniční provenience. Byť má na tento krok určité právo (jako člen GATT), v daném okamžiku však vyznívá jako tvrdé politické rozhodnutí vlády, která se snaží velice rezolutními administrativními kroky zredukovat mnohamilionové pasívum v obchodní výměně s ČR. Podle regulí GATT lze toto opatření přijmout maximálně na období šesti měsíců a pouze u vybraných položek. Tato skutečnost však nic nemění na faktu, že nadcházející týdny a měsíce budou znamenat neúměrně zvýšené nároky na administrativu podnikatelů při rozvíjení jejich obchodních aktivit se slovenskými partnery. Pravidla pro příští týdny Již několik dnů je všeobecně známo, že ochranářská opatření slovenské vlády proti českým exportérům se dotýkají zejména oblasti obchodu s potravinami a zemědělskými produkty. Našemu listu se podařilo získat od představitelů slovenského Úřadu pro normalizaci, metrologii a zkušebnictví (ÚNMS SR) informaci o technickém zajištění propouštění potravinářských výrobků do SR. Z rozhodujících opatření, která by měla plně vstoupit v platnost po 1. dubnu vyjímáme: 1) Do 31. března platí v plném rozsahu postup podle dohody ÚNMZ ČR a ÚNMS SR, na jejímž základě český výrobce (slovenský dovozce) získá na základě schválení české zkušebny a rozhodnutí Ministerstva zdravotnictví SR na ÚNMS SR potvrzení o platnosti rozhodnutí i na území SR. 2) Od 1. dubna nebude ÚNMS SR rozhodnutí české zkušebny potvrzovat. Tato funkce přejde na příslušnou slovenskou zkušebnu (SPPI - Slovenskou potravinářskou a zemědělskou inspekci), která bude vydávat na základě dodaných podkladů příslušné certifikáty. 3) Dosud vydaná rozhodnutí z doby trvání federace platí a toto zboží lze do SR dodávat i nadále, avšak po vydání příslušného certifikátu SPPI. 4) Usnesením vlády SR je koordinací všech akcí souvisejících se zajištěním certifikace dovážených potravinářských výrobků pověřen ÚNMS SR. Jedná se o usnesení číslo 64 ze dne 1. února 1994. Na tomto úřadě lze získat i potřebné informace. 5) Slovenská celní správa bude vyžadovat u každé jednotlivé dodávky originální rozhodnutí či certifikát. Tento postup si vyžádá v praxi zhotovování ověřených kopií. 6) Povinnost certifikace těchto výrobků vznikla na základě novelizace paragrafu 47 celního zákona 618/1992 SB., novelizovaného v zákoně 325 článek 8 ve znění zákona číslo 165/1993 Sb. 7) Ve všech případech vzniká od 1. dubna povinnost, aby při přechodu slovenských hranic byla dodávka vybavena originálem nebo ověřenou kopií certifikátu SPPI. 8) Stejné požadavky jako na dovážené výrobky bude SPPI uplatňovat i u výrobků tuzemských. Text k foto ŽE BY NOVÁ CESTA JAK ŘEŠIT PROBLÉMY CELNÍ UNIE? Což o to, zkusit se to může. Ale šance je přesto minimální. 
collection dva samostatné rámečky Míra nezaměstnanosti by se měla vyvíjet protikladně, než ve standardní ekonomice. Ve specifických podmínkách české ekonomiky, mj. vzhledem k netržnímu chování neprivatizovaných podniků, nízkým mzdám jakož i rychlému rozvoji drobné podnikatelské aktivity (včetně tzv. černé a šedé ekonomiky), růst nezaměstnanosti v letech 1991 - 1993 značně zaostal za poklesem HDP. Pokračující privatizace a restrukturalizace si však vynutí zvýšení míry nezaměstnanosti z 3.5 % koncem roku 1993 na 5 - 6 % ke konci příštího roku. * Saldo běžného účtu platební bilance podle odhadu dosáhlo vloni cca 600 mil. USD, tj. téměř 2 % HDP. I když letos a příští rok je nutné počítat se zpomalením růstu vývozu a zrychlením růstu dovozu, prognózujeme, že saldo přesto zůstane kladné ve výši 300 - 600 mil. USD ročně (1 - 1.6 % HDP). To by umožnilo dále zvýšit devizové rezervy ČNB, potřebné k zavedení plné konvertibility koruny. popisky pro ilustrace (na výběr barva a čb): BARVA: NEJMÉNĚ DVOUPROCENTNÍ RŮST ČESKÉ EKONOMIKY JIŽ LETOS: Je to radostnější objev, než vidět slunce v temném lese černobílá: PANE KOLEGO , VĚŘTE NEVĚŘTE, POČÍTAČ NELŽE: Ekonomika jde do vzestupu už letos 
overview štoček: KALENDÁŘ PODNIKATELE Výstavy v 1.polovině května Organizuje Zahrada Čech, výstaviště, Na vinici 13, 412 01 Litoměřice, tel.: (0416) 3927, 5714, FAX: (0416) 4057. Organizují Brněnské veletrhy a výstavy, a.s., pražská kancelář, Washingtonova 9, 112 49 Praha 1, tel.: (02) 220922, FAX: (02) 242282 43. Organizuje Communicatio Humana Expo - výstavní a veletržní služby, Senovážné náměstí 20, 110 00 Praha 1, tel.: (02) 242236 45, FAX: (02) 236 33 38. Organizuje Sergas, Eliášova 29, 160 00 Praha 6, tel.: (02) 243113 52, 243113 26. Organizuje Agentura AK, U rybářství 1002, 149 00, Praha 4 - Háje, tel./FAX: (02) 795 1076. Organizuje Terinvest, s.r.o., veletržní správa, Legerova 15, 120 00 Praha 2, tel.: (02) 291261, FAX: (02) 294022. Organizuje Progres Partners advertising, s.r.o., Opletalova 55, 110 00 Praha 1, tel.: (02) 261063, FAX: (02) 241183 12. Organizuje I.T.E. Technical Services, s.r.o., Mikuláše z Husi 12, 140 00 Praha 4, tel./FAX: (02) 422026. Organizuje I.T.E. Technical Service. Informace v tomto přehledu jsou bezplatnou službou podnikatelům. Vycházejí z ročních plánů výstavních organizací. Redakce neručí za změny, k nimž v průběhu doby došlo. 
essay Stát - podnikatelé - nezaměstnanost Na přímou podporu podnikání vydá letos stát přibližně 1.8 procenta hrubého domácího produktu Malé a střední podniky zvyšují svůj podíl na vyrobeném produktu i na zaměstnanosti a jejich počet neustále roste. Tuto skutečnost jednoznačně konstatuje ministr hospodářství Karel Dyba v analýze, kterou předložil vládě. Kazimír Jánoška Jak je dále v materiálu zdůrazněno, pozitivní posun v rozvoji malých a středních podniků byl umožněn především díky stabilnímu makroekonomickému prostředí, relativní legislativní stabilitě a státní politice podpory podnikatelských subjektů. Nejvíce Ministerstvo financí Z dokumentu dále vyplývá, že v roce 1993 bylo celkově na podporu zejména malého a středního podnikání poskytnuto z rozpočtových prostředků více než 11 miliard korun. Nejvíce se na tom podílel resort Ministerstva financí ČR - a to formou daňových úlev ve výši zhruba 7.5 miliardy korun. Další podpora byla poskytnuta Ministerstvem zemědělství - přibližně 2.8 miliardy korun, Ministerstvem práce a sociálních věcí - kolem 178 milionů korun, a Ministerstvem hospodářství - asi 1.2 miliardy korun. Relativně tak stát vynakládá na tržně konformní podporu malého a středního podnikání přibližně 1.6 - 1.8 % hrubého domácího produktu. Regionální aspekt V rámci rozpočtové podpory poskytují ministerstva malým a středním podnikatelům zvýhodněné informační služby a poradenskou činnost buď přímo nebo prostřednictvím specializovaných institucí. Potěšitelné ovšem je, že podpora malého a středního podnikání má výrazný regionální aspekt. Podnikatelské záměry v hospodářsky problémových oblastech jsou zvýhodněny vyššími podporami a speciálními programy. Rozvoj malého a středního podnikání však někdy naráží na bariéry v podobě nadměrně byrokratické státní správy (nebo samosprávy), nepříznivých úvěrových podmínek, případně relativně více zaostalé infrastruktury v hospodářsky slabších regionech. Odstraňování těchto bariér může být podle ministra Karla Dyby někdy významnější pomocí podnikání než finanční podpora státu. Změny pro rok 1994 Zkušenosti Ministerstva hospodářství ČR z loňského roku ukazují, že vzhledem k postupnému zlepšování informovanosti podnikatelů o programech podpory se podstatně zvýšil i jejich zájem o získání finančních dotací od státu. Výsledkem byl značný převis poptávky nad celkovými možnostmi, tedy prostředky, které Ministerstvo hospodářství dávalo k dispozici podnikatelům prostřednictvím Českomoravské záruční a rozvojové banky. Ministr Karel Dyba: Vzhledem k očekávané poptávce a dané sumě, která je k dispozici ze státního rozpočtu, byly v nových programech Ministerstva hospodářství pro rok 1994 provedeny následující změny: Za a). S výjimkou programu Region a Aeskulap byla snížena sazba příspěvku na úhradu úroků o 1 - 2 % proti roku 1993. Za b). Byla zkrácena doba od podpisu úvěrové smlouvy k registraci žádostí o podporu z 1 roku na 6 měsíců. Za c). Byly zrušeny cenově zvýhodněné záruky za úvěr u jednotlivých programů a vyčleněny do nového programu Záruka. Za d). Byl zrušen příspěvek na úhradu úroků pro obchodní činnost s výjimkou programu Start. Cílem uvedených změn je vytvoření předpokladů pro uspokojení většího počtu žadatelů při současné orientaci na nově uzavírané úvěry v průběhu celého roku 1994. Je však nutno znovu upozornit, že na podpory není právní nárok a poskytují se jen do vyčerpání prostředků. Celkem 10 programů Na rok 1994 bylo schváleno celkem 10 programů. Vedle dosavadních programů jsou to nové programy Special a Záruka. Podnikatelé by však neměli přehlédnout rozhodnutí Ministerstva hospodářství o zrušení všech programů z roku 1993, a to z důvodu provedení dílčích změn ve všech programech pro letošní rok. Ministr Karel Dyba k tomu uvedl: Programy budou financovány z prostředků vyčleněných ve státním rozpočtu České republiky na rok 1994 v celkové výši 1.2 miliardy korun. Ministerstvo hospodářství na základě úsporných opatření ve vlastní rozpočtové kapitole poskytlo dodatečně se souhlasem vlády na kladně vyhodnocené projekty z roku 1993 celkem 108 milionů korun, které byly směrovány do hospodářsky problémových regionů. Uplynulé období totiž jednoznačně potvrdilo významnou korelaci mezi podnikatelskými aktivitami, tedy počtem živností na určitý počet obyvatel, a mírou nezaměstnanosti v jednotlivých okresech. Jde o významný vztah nepřímé úměry - čím vyšší počet živností, tím relativně nižší nezaměstnanost v daném regionu. Myslím, že to je jeden z nejpřesvědčivějších důkazů efektivnosti naší podpory podnikatelského prostředí a jeho jednotlivých subjektů. 
topic_interv Trumfem je tradice Od roku 1989 zvýšily Severočeské tukové závody Ústí nad Labem svůj export téměř osminásobně a zisk čtyřnásobně. Společnost zaměstnává přes dva tisíce zaměstnanců, to je po propuštění důchodců a brigádníků prakticky stejně jako před pěti lety. S generálním ředitelem Miloslavem Handlem jsme hovořili o tom, co se za těmito výsledky skrývá. * Jak podnik reagoval na změnu vnějších ekonomických podmínek? Stavěli jsme vždy na tomtéž, na zásadě vyrábět jen to, co nejlépe umíme. To byla už filozofie zakladatele firmy Georga Schichta. I my jsme po otevření trhu zvažovali řadu nových možností, například proč nevyrábět svíčky? Jenže v každém jiném oboru bychom byli nováčky, zatímco mýdlo s jelenem děláme už víc než století. Proto jsme zůstali u mýdel, pracích prostředků, zubních past, rostlinných olejů a ztužených tuků. * Podle čeho soudíte, že v tom jste nejlepší? Základním kriteriem zůstává ekonomika. Každý provoz si na sebe musí vydělat. Výsledky sice mohou být zkresleny odhadem účtovaných vnitropodnikových cen, ale lepší měřítko neexistuje. Další známkou úspěšnosti je postavení na trhu. Například naše zubní pasty obsadily dominantní podíl 55 procent, čímž se nemůže pochlubit ani žádná světová firma. Stali jsme se také dodavatelem Unileveru a dokázali splnit jeho zvýšené požadavky na kvalitu. Lahůdkový margarin Rama se dělá v Nelahozevsi z našeho oleje. * Stála vás kvalita hodně peněz a potu? Museli jsme se přizpůsobit tržní filozofii. Dříve jsme měli za úkol jen nasytit trh množstvím výrobků a na jakost se nehledělo. Nyní jsou požadavky opačné. Proto jsme zpřísnili vlastní kontrolu. Inovovali jsme také receptury pracích prášků, zvýšili podíl účinných látek a parfémů. U detergentu Toto jsme například řešili problém s udržením stálé kvality, protože jednotlivé partie byly nevyvážené. Investovali jsme dva miliony korun do nákupu pásových vah, zpřesnili dávkování a jakost pracího prášku stabilizovali. * V těchto opatřeních vidíte podstatu komerčního úspěchu? Podstatně jsme zvýšili kvalitu. Jinak jsme po listopadu 1989 zdánlivě nepřišli s ničím převratným. Podnikatel Schicht zbohatl na jádrovém mýdle, protože se orientoval na nejširší spotřebitelskou vrstvu. Naší cílovou skupinou zůstává průměrný zákazník, kterému za dobrou cenu nabízíme dobrou jakost. To představuje v republice trh s osmi miliony spotřebiteli. Zbylé dva miliony rádi přenecháme firmám s luxusním zbožím. Za šťastné považuji rozhodnutí zůstat pohromadě, i když obecný trend směřuje k drobení velkých podniků. Naší výhodou je, že v různorodých provozech Setuzy se surovina zpracuje beze zbytku. Nemáme proto potíže se získáváním trhu pro své výrobní odpady. Ivan Holický 
caption KOLIK PLATÍME ZA JEDEN ČTVEREČNÍ METR PLOCHY ? Kdybych vám to prozradil, tak nám tu jako bejvalej živnostník budete od momentu dělat ventilátor. 
news Číslo týdne 1000000 Milionový poplatek za vydání osvědčení, které umožňuje vést lékárnu, zakázalo vybírat Ministerstvo pro hospodářskou soutěž. Správní řízení proti České lékárnické komoře tak bylo ukončeno. Tento poplatek odhlasovali její členové na svém druhém sjezdu v říjnu 1992. Určoval částku milion korun pro udělení provozní licence majiteli lékáren bez příslušné kvalifikace, zatímco lékárníci by měli za její udělení platit 1000 korun. 
news Kaktus Za slabý výkon Počítačová technika Pošty 01 v Kaprově ulici v Praze , která sice nemůže za to, že pracovnice peněžních přepážek ji zatím nedostatečně ovládají, ale která po 14. březnu letošního roku, kdy na zmíněné poště byla uvedena do provozu, de facto zavinila výrazné zpomalení tempa při odbavování zákazníků. Podle našeho názoru se věc dala řešit důsledným přeškolením zaměstnankyň pošty na novou techniku a ne aplikováním metody výuky neplavce nemilosrdně vhozeného do hlubokého rybníka. 
advice Na život a na smrt - nejlépe po americku V článku jsme odpovídali na dotaz naší pardubické čtenářky, kde by měla uzavřít životní pojištění, aby platila co nejméně a získala co nejvíce. Při výběru pojišťovny jsme zvažovali, kolik by musela zaplatit ročně na pojistném, zda by se mohla připojistit na úraz, zda by byla okamžitě po uzavření pojistné smlouvy pojištěna na sjednanou pojistnou částku a konečně zda si bude moci v případě náhlé potřeby vypůjčit větší sumu peněz z dosud zaplaceného pojistného aniž by to mělo vliv na výši pojistné částky. Čtenářce jsme doporučili pojistit se u První americko-české pojišťovny, u které jsme zjistili druhé nejlevnější pojistné, možnost úrazového připojištění a výběru peněz prostřednictvím půjčky a pojištěna by byla okamžitě z titulu životního pojištění i úrazového připojištění na sjednané pojistné částky. Do redakce nám přišly ohlasy. Z dopisu Bedřicha Kováře, ředitele úseku pojištění osob v České pojišťovně vyjímáme: Podíl na zisku je v článku zmíněn, avšak v případě pojištění nabízeného Českou pojišťovnou je důležitou skutečností, že pojištěný má mimo sjednanou pojistnou částku zaručenou zvláštní prémii a navíc valorizaci. V případě dožití se podle uvedeného příkladu by naše hypotetická pojištěná měla zaručen nárok na zvláštní prémii ve výši 25 %. V případě smrti je rovněž zaručena zvláštní prémie, jejíž výše je závislá na délce trvání pojištění. V uvedeném příkladu by byla minimálně 30 % a maximálně 50 %. Pojistíme-li tedy naši zákaznici na Kč 100 tisíc, je ve skutečnosti pojištěna pro případ smrti na Kč 130 - 150 tisíc a na dožití na Kč 125 tisíc. Obě tyto částky se zvyšují o každoroční valorizaci. O valorizaci jsme psali, informace o prémiích se v článku neobjevila. Z jednoduchého důvodu. V pojišťovnách jsme vystupovali záměrně v pozici zákazníka, tedy ve stejném postavení, v jakém by byla naše čtenářka, kdyby se přišla do pojišťovny informovat. O prémiích jsme se bohužel u přepážky ve Spálené ulici v Praze nedozvěděli, úřednice se po dotazu na zhodnocení peněz zmínila pouze o valorizaci. Vedení Pojišťovny Investiční a Poštovní banky nás upozornilo, že jejich pojišťovna nebyla zařazena mezi ty, které umožňují úrazové připojištění, ač tuto službu poskytují. Omlouváme se za toto nedopatření, dotyčná redaktorka byla pokutována. Informaci o úrazovém připojištění v Pojišťovně Investiční banky tedy doplňujeme: Naše čtenářka, která by uzavřela životní pojištění na 20 let na pojistnou částku 100 tisíc s měsíčním pojistným 310 korun, by se mohla úrazově připojistit na dalších 100 tisíc za 32 korun měsíčně, zároveň by tím byla připojištěna i na úraz s trvalými následky na 200000 . Ročně by tedy zaplatila na pojistném, včetně úrazového připojištění , 4104 korun. Vedení pojišťovny nás dále požádalo, abychom upřesnili informaci o možnosti výběru části pojistného. Výběr kapitálové hodnoty pojistného nemá vliv na výši sjednané pojistné částky. Jak je vidět, ne vždy se zákazníkovi dostane skutečně fundovaných informací. Po zvážení nových skutečností nám pro naši čtenářku vychází jako nejvýhodnější pojistit se u Pojišťovny IB. 
advice Rady dikům Znovu je tady čas, kdy je třeba se rozhodnout. Na majitele kuponových knížek dotírají otázky - kam vložit své body, jaký obor si vybrat, raději investovat do velkého podniku, nebo do neznámého podničku? Podobných otázek, na něž samotní dikové, bez patřičných informací jen těžko hledají odpověď, je daleko víc. Kdo poradí? Profit připravuje pro své čtenáře poradnu pro diky. Na vaše dotazy, které nám zašlete do redakce do 5. dubna, odpoví finanční odborníci, ekonomové a další spolupracovníci Profitu. Odpovědi na své dotazy najdete 12. dubna v čísle 15 našeho listu. 
description Voda a teplo = peníze Nitě se sbíhají u ředitele * Půlené vodoměry táhnou obrat Ceny tepla a vody rychle rostou. Tomu, kdo chce šetřit, hodně pomohou měřicí přístroje. Určí spotřebu a podle ní je zřejmě, co si lze dovolit. Dají také jistotu, že člověk zaplatí jen tolik, kolik skutečně spotřeboval. Právě na distribuci měřicích přístrojů se zaměřila ostravská firma TTI Therm. Jaromír Složil Ředitel Rudolf Kluziewicz (na snímku) založil firmu spolu s partnery z Německa. Firma dnes působí ve čtyřech zemích. Distribuuje vodoměry, měřiče tepla a další podobná zařízení. Vnitřní vazby Podle přesvědčení majitelů dosáhla prosperity zejména proto, že zaměstnává lidi, na které se může spolehnout. Kritéria výběru jsou přísná. Každý ze zaměstnanců musí být odborníkem. Vedle toho musí být s to zastoupit i chybějícího kolegu. Vyžaduje se schopnost týmové práce a velmi slušné chování. Dbá se také na to, aby každý zaměstnanec sdělil informace, které získá o konkurenci, technických novinkách v oboru, cenách srovnatelného zboží atd. ostatním zainteresovaným pracovníkům firmy. K jedné ze zásad firmy patří, že sliby dané zákazníkům se plní. Pokud pracovník nemůže závazku z vážných důvodů dostát, omluví se včas a navrhne jiné řešení. Nemůže záležitost hodit za hlavu. Koneckonců, před zákazníkem vystupuje především jako představitel firmy. Poškodil by především její jméno. Zavedenou povinností je jedenkrát týdně oznámit řediteli, co kdo dělá a dělat bude. Ředitel informace analyzuje a upřesní podle nich plán práce jednotlivců i jednotlivých celků, firmy. S rizikem se počítá Pro německého partnera, který přístroje vyrábí, je rozhodující odhad požadavků trhu. Dělá se na každý další rok. Zatím TTI Therm dokáže odhad provést s 30 až 40% diferencí. Čím větší odchylka, tím víc čeká firmu práce navíc, protože je třeba výpadek kompenzovat jiným zbožím. Loni například poklesl zájem o analyzátory spalin, firma se tedy orientovala na jiné výrobky v oblasti úspor energií a ochrany životního prostředí. Náš odhad není jen jednoletý risk, potvrzuje ředitel Kluziewicz. Podle celoročního odhadu se aktualizuje firemní strategie, zpracovaná na osm až deset let dopředu. Zatím se situace dost mění. Například minulý rok byla velká poptávka po měřičích tepla, jejichž montáž diktoval zákon. Letos se počítá se zájmem o bytové vodoměry, v roce 1995 se očekává poptávka po regulačních prvcích na radiátory. Máme žně , souhlasí ředitel, ale s pistolí v zátylku. Konkurence je totiž obrovská. Upevněná pozice Jak důležité je reagovat na požadavky trhu, dokládá případ s dělenými vodoměry. Vodoměry se po jisté době prověřují a cejchují. Špatné se musí vyhodit. Nový vodoměr stojí v SRN asi 45 marek. V ČR se objevily firmy, které dodávají vodoměry ve dvou částech - zvlášť počítadlo (to přijde na jednu třetinu celkové ceny vodoměru), zvlášť spodní část, která mívá poruchy. V takovém případě stačilo vyměnit jen porouchaný díl. TTI Therm dodával stále vodoměry nedělené. Firmě dlouho trvalo, než prosadila u německého producenta dělení vodoměrů. Němci to nechápali. Sami porouchané vodoměry vyhazují celé, protože to je pro ně malá položka. Jakmile TTI Therm začala dodávat dělené vodoměry, opět získala dřívější pozice na trhu. Výrobce akceptoval i návrhy české strany na české nápisy a na dodávky vodoměrů, z nichž lze hodnoty odečítat i při bočním pohledu. To je důležité při montáži vodoměrů v šachtách panelových domů, kde je minimum místa. Díky tomu, že jsme se přizpůsobili potřebám trhu, náš firemní obrat plynule roste, potvrzuje ředitel Kluziewicz. TTI Therm také pomáhá možnost dovézt velké zákazníky přímo k výrobci. Několikadenní cesta sice něco stojí, ale zákazníci se o kvalitě produkce přesvědčí na vlastní oči. TTI Therm považuje tyto návštěvy za nejlepší způsob dalšího zvyšování odbytu. rámeček Je lepší jednou vidět, než stokrát slyšet. text k obr. ŠKÁLA MĚŘICÍ TECHNIKY MUSÍ BÝT ŠIROKÁ: Při snížení poptávky v jedné oblasti se TTI Therm vydává do další. 
description Obrázek: 10 Kancelář: Cekare Oblast: Francie - Riviéra - Gassin Ubytovací zařízení: Apartmány Les Marines de Gassin Cena za osobu Kč: 3490 Dítě Kč: 3490 Stravování: Není v ceně Doprava: Autobus, je započten v ceně. Odjezd 4 . 6 .1994. Popis: Městečko Gassin leží na francouzské Riviéře zhruba 6 km od St. Tropez, které tak dobře známe z francouzských filmů s Louisem Funèsem. K apartmánům patří bazén a soukromá pláž. Dva tenisové kurty jsou za poplatek. Jednotlivá studia v apartmánech jsou vybavena kuchyní, takže je možná individuální příprava stravy. Ložnice jsou pro 4 až 5 osob. Ve studiu je k dispozici televizor a telefon a terasa na slunění. V apartmánech je žehlírna, sauna a snack bar. Parkoviště u apartmánů. 
advice štoček: CHTĚLI JSTE VĚDĚT O odpočtu DPH Podle novely zákona o dani z přidané hodnoty se letos stanu plátcem daně. Jak je to s daní u zboží, které mám v zásobě? Jindřich Chramosta, Jičín Datum, od kdy jste plátcem DPH, uvedl nebo uvede finanční úřad na osvědčení o registraci (kdy a jak se máte registrovata jak se určuje zdaňovací období , zveřejnil Profit číslo 14 v článku O placení DPH). Ve svém prvním daňovém přiznání můžete uplatnit odpočet dříve zaplacené daně váznoucí na zboží, které máte na skladu ke zmíněnému datu (§ 5 odstavec 7 zákona číslo 588/1992 Sb., ve znění pozdějších předpisů). Pro uplatnění odpočtu platí následující podmínky: 1. Inventura. Před datem, od něhož se stanete plátcem DPH, musíte uskutečnit inventuru. Ze zásob takto ověřených vyčleníte: a) Zboží nakoupené dříve než před rokem, b) zboží nakoupené od neplátců DPH. 2. Úplné doklady. U zbývajících položek pak sečtete zaplacenou daň. Daňové doklady, ze kterých budete daň zjišťovat , musí obsahovat (§ 12 citovaného zákona): - Údaje o dodavateli - jeho obchodní jméno, sídlo a místo podnikání, daňové identifikační číslo, - stejné údaje o vaší firmě, - pořadové číslo dokladu, - název a množství zboží, - datum vystavení dokladu, - datum platby, - cenu bez daně celkem, - sazbu daně, - výši daně celkem. Doklady, na nichž některé údaje chybí, a není možné je dodatečně doplnit, nemusí být finančním úřadem uznány. U zjednodušených daňových dokladů (účtenka za hotové) si výši zaplacené daně můžete vypočítat sám. 3. Odpočet uplatníte ve svém prvním přiznání DPH (§ 19 citovaného zákona). Součet dříve zaplacených daní váznoucích na zboží (koupeném ne déle jak před rokem od plátců DPH) uvedete jednou částkou. Příslušnou rubriku najdete na 2. straně tiskopisu přiznání označenou jako položka 2 - Odpočet při změně režimu. Finanční úřad vám částku, kterou uplatňujete jako odpočet daně poukáže do 30 dnů na váš účet u peněžního ústavu. 4. Doklady k odpočtu se k přiznání nepřikládají. Musíte je však uchovávat pro případ kontroly po dobu 10 let. * * * Upozornění na závěr. Celá částka, kterou vám finanční úřad z titulu odpočtu daně vrátí, je zdanitelným příjmem (zákon o dani z příjmu číslo 586/1992 Sb., ve znění pozdějších předpisů). Ke zdanění ji přiznáte formou dodatečného daňového přiznání. Oldřich Krejčí, finanční úřad Praha - západ 
collection Informace Fluidní budoucnost Téměř každá třetí tuna prodaného hnědého uhlí na tuzemském trhu pochází z Mostecké uhelné společnosti. Letos to má být 25.5 milionu tun uhlí. K největším odběratelům této důlní společnosti patří tepelné elektrárny ve Chvaleticích, Počeradech, Mělníku a teplárna Chemopetrolu Litvínov. Severočeští horníci se musí vyrovnat se stálým poklesem těžby, která má být v roce 2000 až o třetinu nižší, neboť zejména domácnosti, ale i další spotřebitelé přecházejí na ekologické druhy paliv. Minulý měsíc doporučila Mostecká uhelná společnost všem velkým producentům tepla a elektrické energie, aby vyzkoušeli spalování jejího uhlí ve fluidních kotlích francouzské firmy Groupe Charbonnages de France. Do celého světa Zdvojnásobení zisku očekává v tomto roce Koh-i- noor Hardtmuth České Budějovice. Vloni tato akciová společnost vytvořila z obratu 290 milionů Kč hrubý zisk přes devět milionů korun. Českobudějovického výrobce školních a kancelářských potřeb opravňuje k optimistickým prognózám velký růst zahraničních zakázek. Firma dodává na export víc než 60 procent zboží. Nové odbytové možnosti si vytvořila v Austrálii, Oceánii, v Jihoafrické republice a Jižní Americe, vrací se i na trh bývalého Sovětského svazu. Vstup Porsche Stuttgartská automobilka Porsche přesune letos výrobu ze svého závodu v Salcburku do Českého Krumlova. V nastávajícím fiskálním roce má 60 zaměstnanců firmy Jihočeské Porsche (JIPO) vytvořit produkci za 300 milionů korun. V prvním roce působnosti dosáhlo 30 pracovníků JIPO Český Krumlov obratu 150 milionů Kč. Ve výrobním programu firmy je 70 dílů a příslušenství do sportovních automobilů značky Porsche - skříně převodovek, části náprav, náboje kol a motorové díly. 
description OSKAR Za mimořádný výkon Firmě DBV Cycles za výrobu a prodej velké škály jízdních kol, hlavně dětských. Po třech letech existence firmy jde 80 % objemu výroby na export a zájem odběratelů stále vysoce převyšuje možnosti firmy. Kontakt: DBV Cycles, s.r.o., Šumavská 2, 787 01 Šumperk, tel.:(0649) 64 13, FAX:(0649) 64 11 OSKAR Za mimořádný výkon Seliku za dodávky těstovin vysoké kvality, které jsou vyráběny na nejmodernějším italském zařízení. 
comment Podnikání v éteru České radiokomunikace hledají silného zahraničního partnera Moderní společnost požaduje stále více přesných a pohotových informací. Jejich přenos vzduchem, ať jde o televizní, rozhlasový signál nebo digitální data, zajišťují České radiokomunikace. Téměř tři čtvrtiny tržeb akciové společnosti pocházejí z provozu televizních a rozhlasových vysílačů a distribuce signálu. V budoucnu by však měly tvořit stále větší podíl nové podnikatelské aktivity - družicové služby a provozování mobilních telefonů. Pro dobrý příjem České radiokomunikace musí v tomto roce rychle splatit dluh televizním divákům. Jejich vysílače dosud pokrývají signálem programu ČT 2 méně než polovinu území republiky. Na moravsko-slovenském pomezí je řada míst, kde nezachytí ani první program České televize. Do rozdělení federace totiž signál zajišťovaly vysílače v SR. Česká televize žádá urychlenou výstavbu nových vysílačů. Naše společnost může úkol splnit, ale chybějí nám peníze. Letos by výstavba technického zařízení v sedmi lokalitách stála 120 milionů korun, ale můžeme uvolnit jen 80 milionů. Proto o finančním zabezpečení jednáme s Českou televizí, uvádí ekonomický ředitel Českých radiokomunikací Miroslav Čuřín . Dalších 62 milionů korun si vyžádá výstavba vysílačů a převaděčů signálu v pohraničí. Skuliny v trhu Televize dává i další příležitosti k podnikání. Zatím v ČR nikdo neodpověděl Českým radiokomunikacím na nabídku využít satelitního vysílání. Akciová společnost investovala značné prostředky do kosmického radiokomunikačního centra v Sedlci-Prčici a nabízí zákazníkům nové družicové služby. Nemusí však jít pouze o příjem a distribuci signálu z telekomunikačních satelitů, ale například o přenos dat v systému V-SAT. Některé banky už projevily zájem o toto bezdrátové spojení, které umožňuje výměnu digitálních dat mezi svými pobočkami i s ostatním světem. Marketingové studie vypovídají, že zatímco trh s rozhlasovým signálem už je po bouřlivém rozvoji soukromých stanic nasycen, nevyužité možnosti stále má televize zejména při regionálním a lokálním vysílání. České radiokomunikace jsou připraveny poskytnout novým subjektům veškerý servis. Konkurence Eurotelu Budoucí rozvoj vidí firma především v poskytování radiotelefonických služeb. Chce vytvořit Eurotelu konkurenční síť pro provoz mobilních telefonů. V její prospěch hovoří zvolené kmitočtové pásmo 900 megahertzů (Eurotel používá 450 MHz), které by umožnilo telefonní spojení i mimo území ČR. České radiokomunikace mohou také využít už vybudovanou síť vlastních vysílačů. Společnost si však uvědomuje, že mnohomiliardová investice je nad její současné možnosti. Proto musí najít kapitálově silného zahraničního partnera, který kromě peněz přinese i vyspělé know-how. Chceme jít do velké věci. Nesledujeme tím jen mimořádný zisk, ale především vytvoření konkurenčního prostředí, které bude mít vliv na kvalitu a cenu poskytovaných radiotelefonických služeb, vysvětluje Miroslav Čuřín. Kontakt: České radiokomunikace, a.s., Olšanská 3, 130 55 Praha 3, tel.: (02) 691 9267, FAX: (02) 691 9292. Údaje o a.s. České radiokomunikace Výkony (v tis. Kč) 866401949699976963 Zisk (v tis. Kč) 252137225077115628 Pracovníci 314248230 
overview |Nabídky kurzů, školení, | |seminářů a rekvalifikací | |zveřejňujeme na straně 15. | 
caption Na návrh premiéra V. Klause jmenoval včera prezident V. Havel ministrem školství, mládeže a tělovýchovy dosavadního prvního náměstka Ivana Pilipa (KDS). Foto Robert Zlatohlávek - LN 
overview Vychází Českomoravský profit č. 18 Zákon o bytech: A teď hrrr na ně! Dlouhá cesta k zákonu o bytech je možná u konce. Za úsměv se platí, ale kolik? Dosud není jasné, zda budeme do zubařských ordinací chodit s peněženkou v ruce, nebo nám postačí průkaz pojištěnce. Dáte si kávu, nebo čaj? Profit za vás sondoval kávovary. Manažer hledá práci. Nová rubrika Profitu dává možnost posoudit nabídku i poptávku na trhu pracovních sil. Krádeže ujídají z vašeho krajíce. Není prodejny, kde by se neztrácelo zboží. 
news Křesťané se modlili za usmíření národů Praha - Více než tisícový zástup křesťanů z různých sborů a církví českých zemí a delegace křesťanů z Německa se v sobotu na vrchu Radobýl u Litoměřic modlil za smíření mezi Čechy a sudetskými Němci. Informovala o tom Křesťanská misijní společnost, která toto shromáždění pořádala. Společnost vznikla v roce 1989 jako platforma pro spolupráci různých křesťanských směrů. Sdružuje křesťany z ČR, kteří se domnívají, že současné náboženství nemůže čerpat pouze z tradice, a kladou důraz na toleranci odlišných názorů v křesťanství. Společnost usiluje o to, aby se ve veřejnosti změnil obraz církve. Sdružuje na 40 sborů. 
news Příspěvek k diskusi o budoucí Evropě Praha - Přispět k diskusi o budoucím uspořádání našeho kontinentu je cílem třídenní mezinárodní konference s názvem Evropa a my. Od 13. do 15. května ji uspořádá v Míčovně Pražského hradu nadace Patriae, řekl ředitel nadace Jiří Oberfalzer. Za ČR by se měli konference zúčastnit prezident Václav Havel, premiér Václav Klaus a ministr zahraničí Josef Zieleniec. Účast předběžně přislíbili rakouský vicekancléř Erhard Busek, ministři zahraničí Maďarska Géza Jeszenszky a Slovinska Lojze Peterle, vysoký komisař KBSE pro národnostní menšiny Max van der Stoel a další osobnosti. 
news Mírové rozhovory v Kambodži zrušeny Phnompenh - Boje mezi Rudými Khmery a kambodžskými vládními jednotkami, které v minulých dnech dosáhly nejvyšší intenzity od roku 1989, způsobily zrušení plánovaných mírových rozhovorů. Oznámili to včera představitelé vlády. Rudí Khmerové v minulých týdnech vystupňovali útoky proti vládním vojskům s cílem podpořit své požadavky na klíčové vládní posty. 
news Smlouva bude připravena včas Káhira - Izraelští a palestinští vyjednávači včera v Káhiře vyjádřili přesvědčení, že dokument o palestinské autonomii bude včas připraven, tak aby jej bylo možno podepsat v předpokládaném termínu ve středu. V Izraeli však vyvstaly obavy, zda budou Palestinci s to převzít správu nad autonomním územím poté, co se izraelské jednotky stáhnou z pásma Gazy a z oázy Jericha, napsala včera agentura AP. 
collection Hlavní ekonomické ukazatele ČR. 2) Klouzavý průměr; 3) Předběžné údaje 
news Největší rozkvět zaznamenaly hospodářské styky tehdejšího Československa s Latinskou Amerikou v 60. a 70. letech. Dařilo se zejména dodavatelům velkých investičních celků pro elektrárny a cementárny. Přelom nastal počátkem 80. let, kdy se v LA v důsledku ropné krize ztenčila koupěschopná poptávka. 
comment Vrací se - pokud jde o drogy - beatnická éra? Třicetiletá scenáristka si obléká šaty za 300 dolarů a spěchá na party. V letu otvírá zlaté pouzdro uvnitř kabelky a vytahuje igelitový sáček s nálepkou NASTY BOY. Je to její oblíbený druh heroinu. V koupelně jednoho baru na newyorské Lower East Street rozmíchá žiletkou asi gram bílé hmoty a prášek nasypaný na zrcadlovou plochu pouzdra nabízí svému méně zkušenému příteli. "Buď opatrný," žertuje. "Podívej se na mě." Typická scénka z Ameriky posledních měsíců. Diesel. Dynamit. Bílá smrt. To jsou jména starého nepřítele, který udeřil novou silou. Ačkoli neexistují žádné spolehlivé statistiky, znalci zaregistrovali nárůst zatčení v souvislosti s heroinem a hospitalizací ze stejného důvodu. Jen za rok 1992 stoupla v New Yorku "návštěvnost" oddělení pro zvláštní případy o 34 % a uvězněno bylo o 16 % víc překupníků a pašeráků této drogy. V protidrogové léčebně v Seattlu nezůstala poprvé za dlouhou dobu ani jedna postel volná. Je jasné, že podmínky pro vznik heroinové epidemie jsou až nebezpečně příznivé, podobně jako tomu bylo v Americe beatnické éry. Od té doby (tj. přibližně po třicet let) byl černý trh tímto opiátem přehlcován, a tak jeho cena logicky výrazně poklesla. Nyní stojí skoro stejně jako crack, který patří do levnějších kategorií středně těžkých drog a je právě velice v módě. Současný heroin je také mnohem čistší a jemnější než dříve. V běžném vzorku sedmdesátých let byla pouze 3-4 procenta čisté suroviny. Nyní jsou k dostání balíčky obsahující až 80 procent čistého heroinu. Droga je tedy tak účinná, že ten, kdo ji užívá, se snadno dostane do "pohody" kouřením nebo šňupáním. K píchání se odhodlávají jen beznadějné případy. Jehly přenášející virus HIV jsou příliš velkým rizikem. A právě to, že dnešní heroin je v tomto směru relativně bezpečný, způsobuje jeho zvyšující se oblibu. "Každý z ulice, od dětí počínaje po dávno dospělé, se navzdory užívání heroinu necítí být onemocněním AIDS ohrožen. Sladkost heroinového opojení je záludná," říká Dr. David R. Gastfriend z Massachusettské všeobecné nemocnice v Bostonu. "Lidé už ztratili chuť zažívat stále stejné pocity z crackových tripů, otravuje je to, a tak hledají nové prostředky, které by jim snad měly pomoci uniknout z nudy a prázdnoty. Nebo je do nové, mnohem horší, uvrhnout." Absolutní většina lidí závislých na heroinu je příliš mladá na to, aby si pamatovala rozklad a zesláblost generace sedmdesátých let, takže odvrácenou stránku "fantastického" života si mnohdy vůbec neuvědomí. Třicetiletá scenáristka z New Yorku si stále živě vzpomíná na svou první omamnou noc: "Tancovala jsem sama uprostřed nacpaného obýváku plného světel a hřmotu a nemohla jsem být šťastnější." O dva roky později ji její zvyk stojí měsíčně stovky dolarů, ztrácí poslední zbytky rozložené osobnosti a sebekontroly ... Vysokoškolští poradci jsou toho názoru, že výchovný protidrogový program se příliš koncentruje na otázku cracku a nevšímá si tolik heroinového nebezpečí. A výsledek? Především na univerzitách je tato droga považována za romantický prostředek, obklopuje ji mystično. "Když vezmete někoho, kdo má rád filmy Quentina Tarantina, poslouchá Kurta Cobaina a čte knihy Williama Burroughse, je jasné, že už zkusil heroin," vysvětluje student Beningtonské vysoké školy. On sám měl možnost naučit se něco od Angela, dvacetiletého pouličního zloděje, který musí užívat svůj "lék" až sedmkrát denně, aby zahnal vlny bolesti. Angel obvykle nakupuje v jednom domě na West Side, který je pod kontrolou ozbrojených členů překupnického gangu. Zoufalí mladí lidé zde dennodenně čekají na svou dávku. Angel říká, že fronty se každým dnem znatelně prodlužují. "Viděl jsem šňupat opravdový dámy, jsou tu i lidi, který vypadaj, jako by umírali na AIDS. Je hrozný, jak jim takovýhle život užírá rozumný myšlení rychleji než blesk." Podle zahraničních pramenů zpracovala Kateřina Jonášová 
review Hity byly v menšině HUDBA: Jedním z motivů pěveckých recitálů světových hvězd je umožnit publiku přesvědčit se na vlastní uši o umění těch, které zná důvěrně z nahrávek. Nedělní vystoupení JOSÉ CARRERASE a MONTSERRAT CABALLÉOVÉ v pražském Rudolfinu (na rozdíl od večera Plácida Dominga ve Sportovní hale) tuto potřebu skutečně naplnilo. Hudba zněla živě, bez elektroakustického zprostředkování a velikost sálu zároveň poskytovala možnost uspokojivého zrakového kontaktu s umělci. Tenor José Carrerase je vskutku ojedinělý svou neuvěřitelně jednolitou barvou ve všech rejstřících i velkým dynamickým rozpětím. Pěvec nezná meze technické ani výrazové, ne všechen repertoár mu ovšem vyhovuje stejně. Pěvcovo široké barevné i zvukové spektrum zní s absolutní přirozeností a jeho intenzita rozechvívá nejen srdce posluchačů, ale snad i samotnou architekturu koncertní síně. Samozřejmě to není zpívání "z podstaty hlasu", ale vědomé a koncentrované uplatnění velké techniky, která o to více umožňuje vyniknout jeho mimořádným vrozeným dispozicím. Sopranistka Montserrat Caballéová byla už jako slavná hvězda patronkou počátků Carrerasovy kariéry: proto je symbolické, že dnes vystupuje spolu s ním. Pěvkyně uchvacuje suverénní technikou užívanou s neuvěřitelnou lehkostí, samozřejmostí a muzikalitou. Stejně neodolatelný je i osobní šarm, vyzařující z jejího (stejně jako z Carrerasova) vystoupení. Především tyto kvality v jejím projevu překryjí ojedinělé okamžiky, v nichž se na pozadí hlasu projeví dlouhá hvězdná kariéra, kterou má už za sebou. Těžištěm repertoáru byla přirozeně hudba italská (A. Stradella, G. Rossini, G. Verdi, G. Donizetti, P. Mascagni, A. Boito), zazněla však i tvorba francouzská (C. Saint-Saëns, J. Massenet) a španělská (S. Cardillo, J. Giménez, M. Nieto, O. Soutullo, M. Caballero); závěr patřil španělským zarzuelám. Velkým přínosem přitom bylo, že tradiční známé hity tvořily menšinu. Česká filharmonie (velmi citlivě ji dirigoval Enrique Ricci) osvědčila svoji vysokou profesionalitu jak v doprovodech, tak v brilantně zahraných orchestrálních číslech programu. Celý večer, mimořádný také intenzitou lidského kontaktu umělců s publikem, uzavírala takřka nekončící řada přídavků v lehčím (i valčíkovém) tónu. Slavné operní hvězdy se u nás objevily o několik let později, než komety pop music, přitom v produkci stejné agentury (MARS Promotion). Ta snad získá zkušenosti i v oblasti vážné hudby a příště se snad nezopakují drobné vady na kráse ojedinělého večera (např. ne zcela vyprodaný sál, nedostatek programů, tiskové chyby). Jan Dehner 
sport Milionářům na MS vévodí Sakic Finanční žebříček Čechů v NHL vede Jaromír Jágr Val di Fassa (tob) - Hráčem s nejvyšší roční smlouvou v NHL, který startuje v současné době na mistrovství světa v Itálii, je Joe Sakic z celku Quebec Nordiques. Pořadí českých hokejistů vede Jaromír Jágr z Pittsburghu. Zde je žebříček první patnáctky: Uvedené částky znamenají hrubý příjem, z něhož je třeba odečíst daň, která se na území Kanady a Spojených států pohybuje zhruba od 40 do 60 procent. V přehledu naopak nejsou zaneseny různé bonusy, například za vstřelené branky. 
comment Brazilský prezident vyhlásil státní smutek Autodrom v Imole uzavřel soud O Nejzranitelnější je hlava, tvrdí Niki Lauda Konec podtitulku Brasilia/Imola (čt, Reuter) - "Auta jsou příliš rychlá a vymykají se kontrole. Tato sezona bude plná havárií a budeme šťastni, když se nic vážného nepřihodí." Tolik přání (nesplněné) jezdce formule 1 Ayrtona Senny v nedělním vydání brazilského listu O Globo. Trojnásobný mistr světa a autor tohoto výroku nepřežil VC San Marina, když v třísetkilometrové rychlosti nevytočil zatáčku Tamburello a narazil do betonové zdi. Po sobotní smrtelné nehodě Rakušana Rolanda Ratzenbergera si okruh v Imole připsal druhý křížek a v Brazílii byl vyhlášen třídenní státní smutek. Superrychlá trať byla dosud milosrdná, další Brazilec Nelson Piquet vyvázl ze zatáčky Tamburello v roce 1987 pouze se zlomenýma nohama, Rakušan Gerhard Berger přežil požár vozu, v němž byl po havárii uvězněn. "Věděl jsem, že Rolanda může zachránit jen zázrak. Jako pilot F1 s tím však člověk musí stále počítat. Mezi životem a smrtí je jen malá mezera," tvrdil před televizní obrazovkou v depu Gerhard Berger. "Musel jsem se dlouho přesvědčovat, abych pokračoval v tréninku. Bylo to velmi důležité, jinak bych možná už nikdy do kokpitu nevlezl," vysvětlil Berger, proč po tragédii sedl hned za volant. Sám Senna si šel místo havárie obhlédnout a v německém nedělníku Welt am Sonntag se rozpovídal nad bezpečností okruhů - prý má v Imole na hrubé trati s táhlými zatáčkami problémy s ovládáním svého vozu. "Můj Williams-Renault prokázal technické nedostatky, reagoval nervózně a Schumacherovu Benettonu jsem mohl jen závidět," posteskl si v článku Senna a zamyslel se nad dravým mládím za volantem: "Barrichellova nehoda a smrt Ratzenbergera mě utvrdily, že s přibývajícími nováčky stoupá nebezpečí. Nezkušení mladí kluci nadměrně riskují." Sennovy problémy postřehl v závodě i Michael Schumacher, pozdější vítěz VC: "Jezdil jsem za Ayrtonem a v šestém kole jsem si všiml, že jeho vůz v té zatáčce maličko ztrácel stabilitu, o kolo později se tam vyboural." Teorií o příčinách Sennovy nehody je více, o možnosti poruchy zavěšení kol se zmiňuje chilský jezdec Eliseo Salazar. Podle mechanika Benettonu neměl Senna optimálně zahřáté pneumatiky, neboť po kolizi hned na startu jezdili závodníci pět okruhů za vodícím vozem. Právě počáteční nehoda mohla zanechat na trati drobné úlomky, které mohly poškodit Brazilcovy pneumatiky. Spekulací je pak tvrzení, že Senna, aby si udržel vedení, prostě přecenil své síly. Trojnásobný mistr světa Brit Jackie Stewart se pak stejně jako Ital Alessandro Nannini přiklání k názoru, že v Imole by se už nikdy jezdit nemělo. Okruh byl skutečně včera ráno rozhodnutím soudu uzavřen. Přesto se fanouškům podařilo položit pod modrou skvrnu na bílé zdi (memento osudného nárazu) květiny, které se objevily i u sídla Williamsu v Didcotu v jižní Anglii. Williams stejně jako ředitelství tratě v Imole se zatím k tragédii nevyjádřily. To ostatně neudělal ani čtyřnásobný mistr světa Alain Prost, kterého po skončení kariéry Senna loni u týmu Williams Renault nahradil, zato opět vystoupil s kritikou odpovědných za apatii vůči bezpečnosti závodníků. "Jezdci jsou tak dobře placení, že se očekává jejich mlčení. Léta jsem se je snažil dát dohromady, ale nikdo mě neposlouchal," rozčiluje se Prost, někdejší Sennův rival. Oba se před závodem potkali v depu a potřásli si rukou. Právě Prost by se měl chopit role mluvčího pilotů, do které ještě v neděli v poledne v rozhovoru pro agenturu Reuter navrhoval Niki Lauda právě Sennu. "Jezdci momentálně do ničeho nemluví. Nechci říct, že lidé z FIA dělají špatnou práci, ale řídit vůz formule 1, nebo obyčejný automobil je rozdíl. Piloti by se měli dát dohromady a vést by je měl Ayrton." Podobně jako Schumacher určil i Lauda za nejzranitelnější místo hlavu: "Piloti na tom mají také svůj díl viny: nepodnikli nic pro to , aby byla jejich hlava lépe chráněna. Tam je podle mého kámen úrazu: hlava je při podobném nárazu jedinou částí těla, která není pevně fixována a musí pohltit obrovské množství energie," přidal se Lauda a zamyslel se nad touto motoristickou disciplínou: "Formule 1 je extrémně nebezpečný sport a člověk si musí neustále klást otázku, jestli to má vůbec nějaký smysl. Nyní znám pouze jedinou odpověď: Ne! Senna byl nejlepším pilotem, kterého jsem znal. Byl perfektní a věděl o řízení závodního vozu úplně všechno." Na černý víkend motoristického sportu reagoval brazilský prezident Itamar Franco vyhlášením státního smutku k uctění památky zahynuvšího krajana. Tři dny budou v Brazílii na všech veřejných budovách na půl žerdi vyvěšeny smuteční vlajky a veškeré oficiální společenské, kulturní a sportovní akce budou zrušeny. Prezident Franco již projevil rodině 34letého sportovce soustrast a předal instrukce brazilskému velvyslanectví v Itálii, aby Sennovo tělo bylo co nejrychleji přepraveno do jeho rodné země, což by mělo být učiněno nejdříve dnes večer po soudně nařízené pitvě. "Pro Brazilce je to obrovský šok, ztratili symbol národní hrdosti," prohlásil Francův prezidentský předchůdce Jose Sarney. 
weather Erupční aktivita Slunce je slabá, geomagnetické pole Země je slabě porušené.(UPIC) 
sport Šmicer se neožení Praha (šv) - Šestigólovou výhru Slavie nad Brnem ve 24. ligovém kole sledoval z tribuny i útočník domácích Vladimír Šmicer, který se ve čtvrtek podrobil půlhodinové operaci menisku. "Byl jsem na ní v Berlíně a zaplatila ji Slavia," vyprávěl český reprezentant, který se bez jakéhokoliv kulhání procházel po stadionu. "Už druhý den ráno po operaci mě vyhnali z postele a musel jsem na příkaz lékařů chodit." Nyní Šmicera čeká rehabilitace, po třech týdnech by mohl začít s tréninkem a za další tři neděle možná už s návratem na trávník. "V lize se objevím až na podzim, tak mám alespoň čas věnovat se pořádně mé přítelkyni (dcera internacionála Vízka - pozn. red.)." Jak ale Šmicer dodal, nucenou pauzu nevyužije jako jeho spoluhráč Berger - na ženění je prý brzy... 
news V. Klaus: O Ježkovi jsme nejednali Konec podtitulku Praha (čtk, il) - Premiér Václav Klaus včera odmítl tvrzení tisku, že na jednání s místopředsedou vlády Janem Kalvodou a ministrem privatizace Jiřím Skalickým rozhodl minulý týden o odložení odvolání předsedy Fondu národního majetku (FNM) Tomáše Ježka z funkce. "Jde o spekulace. Premiér Klaus o ničem takovém s nikým nejednal," sdělil premiérův tiskový tajemník Petr Štěpánek. Ježek mohl být odvolán na pátečním zasedání prezidia. Po jeho skončení ministr Skalický řekl, že členové prezidia měli sice mnoho kritických připomínek k činnosti FNM, ale Ježka neodvolali. Podle našich informací z vlády minulý čtvrtek V. Klaus, J. Kalvoda a J. Skalický se rozhodli, že T. Ježek zůstane ve funkci, třebaže šest členů prezidia FNM, kteří už delší dobu požadují personální změny na tomto postu, je jiného názoru. Jména těchto členů prezidia zatím nejsou z jiných zdrojů LN potvrzena. Členové parlamentem jmenovaného devítičlenného prezidia FNM jsou: ministr privatizace J. Skalický (předseda), jeho náměstek Jaroslav Jurečka, náměstek ministra hospodářství Václav Kupka, náměstek ministra obchodu a průmyslu Radomír Sabela, viceguvernér České národní banky Pavel Kysilka, náměstek ministra financí Miroslav Téra, předseda FNM T. Ježek, generální ředitel státního podniku Rapid Čestmír Čejka a Pavel Štěpánek z ministerstva financí. K odvolání předsedy FNM stačí pět hlasů členů prezidia. Nového předsedu FNM na návrh prezidia jmenují poslanci parlamentu. 
comment Poklidné kompetence Komentář Miroslav Korecký Ve středu schválila vláda návrh zákona o působnosti vyšších územních samosprávných celků. Tato úprava (za předpokladu, že se s ní ovšem ztotožní i parlament) přiznává budoucím vyšším celkům poměrně značné pravomoci: kraje, země či regiony budou hospodařit podle rozpočtu, který si samy schválí, pro výkon své působnosti si vytvoří vlastní orgány, stanoví si svou dotační politiku, budou zřizovat nebo rušit školská, sociální, zdravotnická a kulturní zařízení, s ministerským dobrozdáním mohou dokonce rozhodnout o spojování obcí a vlastní účasti v mezinárodních sdruženích regionů. Jak vidno, na vládním stole se ocitl zákon s pečetí prvořadé důležitosti. O to více překvapila hladkost, s níž tento návrh ve vládě prošel: bezkonfliktní průběh jednání si pochvaloval i premiér. Podobně lehce přijali ministři v dubnu i návrh zásad tohoto zákona. Ve srovnání s vládní bitvou o počet celků z konce června nesla obě tato jednání znaky naprosté selanky. Václav Klaus sice opakovaně ubezpečuje, že vláda kompetence celků považuje za důležitější než jejich množství a vymezení, jeho slova však zanikají ve hřmotu návrhů na nejrůznější a často též nejnepochopitelnější počet celků a vzájemného obviňování se ze lži a porušování předchozích dohod. Pravděpodobnější se proto zdá být opak: právě počet celků je zřejmě fetišem, který jsou koaliční lídři ochotni vyměnit za tu či onu pravomoc budoucích územně správních útvarů. Prostý selský rozum se však bouří: o co důležitější jsou pro region jeho kompetence než volba místa, kde bude sídlit jeho ústřední orgán. Iracionalita politického procesu však akcentuje právě význam počtu celků a umístění jejich center. Jinou otázkou zůstává skutečnost, že počet celků a jejich kompetence se projednávají odděleně. Z tohoto pohledu byl již samotný návrh zásad ve středu schváleného zákona do značné míry paradoxní: pravomoci vytýčil celkům, jejichž počet je dodnes ve hvězdách (vždyť až po schválení těchto zásad se např. objevil šokující návrh ODS na vytvoření osmdesáti regionů). O tom, že jiné pravomoci by měl mít celek velikosti okresu a jiné celek podobný bývalému kraji, nepochybuje snad nikdo. Dvojjedinost tohoto problému naštěstí pochopili poslanci: o počtu regionů a jejich působnosti chtějí rozhodnout současně. Chléb se tedy bude lámat ve sněmovně. Z tohoto pohledu proto nepřekvapuje naléhání předsedy ODA, aby si ještě předtím koalice vše o územněsprávním uspořádání vyříkala mezi osmi očima. 
news Izrael žádá vydání teroristů Jeruzalém/Bejrút - Izrael žádá od palestinské policie, aby zasáhla proti palestinským teroristům, a soudí, že autonomní Jericho se proměnilo v jejich útočiště. Podle armádních zdrojů zadržela tajná policie Šin Bet několik příslušníků Fatahu Jásira Arafata pro podezření z vraždy izraelského arabského policisty a dalších devíti Arabů, ale jejich další komplicové uprchli do jerišské enklávy. Izraelské bezpečnostní zdroje navíc uvádějí, že utečenci vstoupili do Palestinského preventivního bezpečnostního aparátu, obdoby izraelské Šin Bet. Dalšímu povstaleckému útoku bylo včera vystaveno městečko Mardž Ujún a několik stanovišť jiholibanonské armády v tzv. nárazníkovém pásmu na jihu Libanonu. Uvedly to bezpečnostní zdroje, které se nezmínily o žádných škodách. 
essay Hra o Tengovo dědictví v Číně začíná Milan Slezák Teng Siao-pching, uctivě nazývaný Velký architekt a neuctivě přezdívaný Malá lahev, se v něčem silně podobá dávnému čínskému vladaři Čchin Š' Chuang-timu. Stejně jako krutý vladař z třetího století před křesťanským letopočtem, věří také Teng na velké reformy. Věří i tomu, že je musí podporovat politika železné pěsti. Devadesátiny Velkého architekta připadly na počátek tohoto týdne a obešly se bez bombastických oslav. Ba dá se říci, že minuly takřka nepozorovaně. Což je na východoasijské poměry velmi, velmi zvláštní. Částečně za to může tajfun Fred, který v těch dnech nelenil a upoutal na sebe pozornost Číňanů. A částečně je vinen sám Teng, který pompou a pozlátky všeho druhu vždy a upřímně pohrdal. Stál totiž o holou moc. Tu si podržel i poté, co odešel do důchodu. Navzdory tomu, že si do výměnkářského koutka přetáhl oficiálně pouze předsednictví v čínské bridžové asociaci, ovlivňoval Teng dalších několik let rozhodujícím způsobem čínskou politiku. (Mimochodem: napodobil zvyklosti z Japonska dvanáctého století. Císaři tam po dosažení určitého věku dobrovolně abdikovali, vstupovali do mnišského stavu, a z klášterního ústraní pak řídili celou zemi - přes hlavy svých nebohých nástupců.) Dnes je Teng vyčerpaným a vážně nemocným starcem. Říká se, že má Parkinsonovu chorobu a že jeho nemoc postupuje mílovými kroky. Není ani jisté, zda se dožije okamžiku, na který se tolik těší: chvíle, kdy v létě 1997 vrátí Británie Číně Hongkong. A tak se pozorovatelé místo na Tenga začínají zaměřovat na muže, kteří vstupují do hry o Tengovo dědictví. Z velkého stínu, který vrhal tento malý muž, se v poslední době vynořil trojlístek Ťiang Ce-min (hlava strany i státu), Li Pcheng (premiér a člen politbyra) a Ču Žung-ťi (vicepremiér, člen politbyra). Osmašedesátiletý Ťiang je figurou navýsost nevýraznou. Ale právě tomu vděčí za svůj vzestup: v rozhodující chvíli vadil nejmenšímu počtu voličů... V posledním roce se zabýval krajně namáhavou činností: pracoval na zvýšení své prestiže. Je šéfem mocné vojenské komise při ÚV KS Číny - ale armádní špičky si prý od něj udržují odstup. Stejně tak pekingští byrokraté. S pekingskými byrokraty je zadobře premiér Li (66). Tento komunistický konzervativec požívá od masakru na náměstí Tchien-an-men přezdívky pekingský řezník. Ústy velebí trh, srdcem tíhne k direktivnímu hospodářství. Po Tengově smrti by mohl vést tažení proti reformám. Náměstek Ču, stejně starý jako Li, bývá někdy přirovnáván k Michailu Gorbačovovi. Vyznačuje se pragmatičností, smyslem pro suchý humor a spoustou nepřátel, obzvláště mezi starou gardou. Ztělesňuje reformy a jeho další politický osud závisí na ekonomické stabilitě. V okamžiku Tengovy smrti nebude asi nikdo z těch tří natolik silný, aby se zmocnil rozhodujícího dílu moci. Proto se dá čekat přechodné období triumvirátní vlády. Nedá se však vyloučit možnost, že uspějí jiní, méně pravděpodobní kandidáti. Kupříkladu sedmdesátiletý Čchiao Š' či pětasedmdesátiletý Čao C'jang. Čchiao se Tengovi podobá tím, že má rád koutky, do nichž se sbíhají všechny důležité nitky. Býval šéfem tajné služby. A to znamená, že na své soky leccos ví. Dnes je předsedou parlamentu. Čao býval generálním tajemníkem strany a oficiálním Tengovým následníkem. V době studentských protestů přišel o všechny funkce (radil totiž k umírněnému postupu vůči demonstrantům) a octl se v domácím vězení. Letos se snaží o návrat do politiky. Nikoli neúspěšně, zdá se. Na koho z nich se usměje štěstí? Alexandr Makedonský, dotázán na smrtelném loži, komu že odkáže svou říši, lakonicky odpověděl: Tomu nejschopnějšímu. Teng si s jistou nechutí vybral Ťianga. Zda je právě on tím nejschopnějším, ukáže budoucnost. A možná, že blízká. 
invitation Show přiveze 50 kamionů Obří jeviště na pražském Strahovském stadionu, na kterém 7. září vystoupí členové legendární britské skupiny Pink Floyd, má stavět po tři dny celkem sto dvacet lidí. Náročná bude také příprava a instalace aparatury a impozantního světelného parku. Podle informací společnosti Mediaworld, jejímž prostřednictvím se koncert v Praze uskuteční, převeze pódium do Prahy téměř padesát kamionů. Jeho stavbu a demontáž usnadní patnáct vysokozdvižných vozíků děčínské Desty. Speciální efekty navrhli členové skupiny spolu s Markem Fisherem a režisérem Markem Brickmanem, který se úspěšně podílel již na koncertu pro Nelsona Mandelu a také na olympijském ceremoniálu v Barceloně. 
letter O chorobě... (LN 17. 8. 1994) Když pan Hanák soudí, že si poslanci přisvojili imunitu i ve věcech, které nemají s jejich politickou funkcí a prací nic společného, označuje to pan poslanec za útok na celou instituci parlamentu. Podle mne je instituce parlamentu něco docela jiného než momentální složení jeho poslanců. Za reálného socialismu byl složen ze samých kývalů a skutečně byl zbytečný, ale to ještě neznamená, že instituce zvaná parlament je k ničemu. A jestliže se většina poslaneckého sboru (tak jako pan poslanec Hofhanzl) neobohatila a nezneužívá svého postavení, nechápu, proč by měl trvat na imunitě i ve věcech netýkajících se politické činnosti pro ty poslance, kteří jí zneužívají k pašování automobilů, k vyhazování žen zavřenými dveřmi nebo k beztrestnému páchání dopravních přestupků. Zamyslel se někdy, proč asi parlamentu důvěřuje jen 25 % občanů? Z dopisu Odolena Klindery, Dobřív 
news Smlouva s Teleaxisem v rukou předsedy ČTS Praha (ad) - Osud marketingové smlouvy mezi Českým tenisovým svazem a firmou Teleaxis leží v rukou předsedy ČTS Milana Matzenauera, který byl výkonným výborem pověřen jednat s šéfem Teleaxisu Petrem Kovarčíkem. Vypovězení marketingové smlouvy (platí do konce roku 1995) funkcionářům doporučil prezident ČTS Jan Kodeš, neboť Teleaxis podle něj smlouvu neplní. Urovnání vztahů, které pošramotily nedávné Kodešovy výroky a následná varovná odpověď Teleaxisu, bude jen zlomkem jednání M. Matzenauera s P. Kovarčíkem. Kromě toho předseda ČTS vznese požadavek na zvýšení částky, kterou smlouva tenisovému svazu garantuje pro příští rok. Budeme se chtít domluvit tak, aby to bylo adekvátní naší ceně a našim potřebám, které by jinak mohly být příští rok ohroženy, nekonkretizoval M. Matzenauer navýšení částky, které bude po Teleaxisu žádat. Až podle úspěšnosti tohoto jednacího kola se rozhodne, zda bude pro český tenis výhodnější smlouvu vypovědět či nikoli. 
plot Na dvojce je Pavarotti V brněnské televizi bývá zvykem, že se po natáčení všichni, kteří se podíleli na výrobě, sejdou na tak zvané dotočné, kde se s úsměvným nadhledem hodnotí klady a zápory právě dohotoveného díla. Pan Beneš vzpomínal na své mládí a vyprávěl, jak rád jezdíval rychle autem za vínem do Francie a Švýcarska. Jemně a s mírou ochutnal nabízené víno, ale potom se jako pravý profesionál omluvil, že musí do hotelu zopakovat si úlohu, protože se následující den natáčí poslední scéna. Děj inscenace Na dvojce je Pavarotti vám neprozradíme. Jedno ale sdělit můžeme. Pan Svatopluk Beneš si ve hře zahrál hlavní roli. (js) (ČT 1 - 20.05) 
comment Generál Jiří Nekvasil: V české armádě se hrozné věci nedějí Praha (gag) - V armádě je nepořádek a dějí se v ní hrozné věci... obchází ji strach, uvedl ve středečních LN místopředseda bezpečnostního výboru parlamentu Tomáš Fejfar (ODS). Poslanec tvrdí, že tragické nehody armáda tutlá. Pochybuje také o pravosti čestných prohlášení důstojníků o jejich bezúhonnosti ohledně StB a KSČ. Tito lidé podle něj obklíčili armádu a vyřizují si při snižování počtů účty s bezúhonnými veliteli. Náčelník generálního štábu Jiří Nekvasil nám k tomu řekl, že nepořádek v armádě nikdy nezastíral, popírá však, že se v ní dějí hrozné věci. Poměry v útvarech podle něj odpovídají atmosféře ve společnosti. Armáda jde krok za krokem k lepšímu, říká Nekvasil. Za nepořádky náčelník generálního štábu považuje nízkou kázeň vojáků na veřejnosti, při výcviku nebo strážní službě. Starosti mu dělá nedodržování bezpečnostních zásad a neoprávněná manipulace se zbraněmi. Jen letos zahynulo k 11. červenci ve službě 6 záklaďáků (většinou ve strážní službě) a 1 profesionál. V době volna či dovolených 19 záklaďáků (zpravidla dopravní nehody) a 8 profesionálů (sebevraždy). Nekázeň se podle generála týká útvarů, jež transformace teprve zasáhne, zejména když mají být zrušeny. Nejistota z budoucnosti prý snižuje svědomitost velitelů. Jednotky, které se již stabilizovaly, odvádějí naopak dobré výsledky. O panujícím strachu v armádě Nekvasil neví. Po mnoha letech podle něj dochází k narovnání vztahů mezi veliteli a podřízenými. Generál kromě toho připravuje nařízení, podle něhož se na něj budou moci obrátit všichni, kteří se domnívají, že se jim děje bezpráví. Hodlá tím předejít tomu, aby se redukce armády stala záminkou k vyřizování účtů. I proto se Nekvasil zabývá jednotlivými případy mladých důstojníků, kteří se rozhodli odejít do zálohy. Šéf generálního štábu považuje lustrace za uzavřenou záležitost. Velitele posuzuje jen podle jejich úrovně. Pokud bude nízká a navíc umocněná zupáctvím, budou tito lidé zbaveni funkcí anebo propuštěni do zálohy. Se zprofanovanými funkcionáři se nicméně armáda loučí postupně. Jestliže by při jejich penzionování porušila zákon, soud by podle Nekvasila určitě prohrála. 
plot Moucheville - Olšany open Kdo se dívá na manéž Bolka Polívky , ví , o co v mušvilu půjde : o první mistrovství světa v chytání much . Svou velkorysostí si akce nezadá s olympiádami či jinými světovými šampionáty . Do Olšan u Vyškova se sjedou trénované týmy z evropských i zámořských zemí , čestní hosté a nepochybně i četní diváci , pro které je připravena zvláštní disciplína - sedm jedním švihem . ( lr ) ( ČT 1 - 20.05 ) 
overview Příští týden 29. 8. porada ministrů o státním rozpočtu 29. 8. valná hromada a. s. Severosklo, Nový Bor 29. 8. valná hromada a. s. Mlýn Čerčany 29. 8. mimořádná valná hromada a. s. Bioma Dřevohostice 29. 8. mimořádná valná hromada a. s. Zemědělská obchodní 30. 8. mimořádná valná hromada a. s. Kyselka PRAGA 31. 8. valná hromada a. s. První severočeský investiční fond 31. 8. valná hromada a. s. První moravskoslezský investiční fond 31. 8. valná hromada a. s. Investiční fond Bohemia energetiky, chemie, plynárenství a lehkého průmyslu 1. 9. valná hromada a. s. První jihočeský investiční fond 1. 9. valná hromada a. s. První český investiční fond 1. - 3 . 9. Garderoba '94 - podzim, mezinárodní veletrh textilu, obuvi, galanterie a módních doplňků (Praha - Palác kultury) 2. 9. valná hromada a. s. SAFINA 2. 9. mimořádná valná hromada a. s. Silnice Jihlava 2. 9. valná hromada a. s. Kovohutě Děčín 2. 9. valná hromada a. s. Karvinská stavební společnost 
description Rychlé, avšak i bezpečné vypořádání Rychlost vypořádání burzovních obchodů v čase T+3 odpovídá podle Jiřího Béra, ředitele Burzovního registru cenných papírů při Burze cenných papírů Praha potřebám. Prioritou totiž není pouze rychlost uskutečněných transakcí, ale především jejich bezpečnost. Na Londýnské burze cenných papírů se např. čtrnáct dnů obchoduje, v další den jsou obchody vypořádány. Klient tedy získá peníze nebo cenné papíry v čase T+14, ale i T+1. Za velký úspěch je považován současný přechod Londýnské burzy na cyklus T+10. Čas T+3 pražské burzy může mýlit. Cenné papíry koupené v den T na burze, lze o den později prodat. Kupující, který je získal za tisíc korun, je tedy např. může další den v případě zájmu prodat za 1100 Kč. Vypořádání jednotlivých obchodů probíhá v čase T+3, veškeré transakce jsou ukončeny sedmý den po prvním obchodě. V ČR je problémem převod práv k CP v době konání valných hromad. Nárok na dividendy má investor, který vlastnil cenný papír k určitému datu. To se zpravidla shoduje s termínem konání valné hromady. Všichni účastníci obchodů na burze by měli podle Jiřího Béra vědět, že bývalý majitel CP má nárok na dividendu v době jeho prodeje, tedy v čase T+2 včetně. Pokud dojde k omylu, lze zpětně požádat nového majitele, aby poukázal peníze správnému majiteli CP. Nárok na dividendy lze podle J. Béra řešit jako ve světě, zavedením tzv. standardů. Mohou např. stanovit, že dividendy budou vyplaceny dikovi, který vlastní CP měsíc po skončení valné hromady. Trh by měl být informován o jejím konání včas a s dostatečným předstihem. Převod finančních prostředků není při vypořádání obchodů problémem. Počítat je však třeba s určitou lhůtou pro mezibankovní převody. Chyby se ale někdy objevují u převodu cenných papírů mezi makléři, burzou a Střediskem cenných papírů (SCP). Spolupráci s SCP pokládá nyní ing. Bér za dobrou. Středisko ovšem občas používá nový software upravený podle požadavků uživatelů, který není dostatečně vyzkoušen. V současné době připravuje burza pro přímé obchody vypořádání v čase T+2. Případné chyby lze odstranit ještě rychleji. Další zlepšení souvisí s chystanou novelou zákona o cenných papírech. Obchodníci s cennými papíry i burza např. prosazují, aby mohli vést klientské účty s CP. Argumentují tím, že subregistry, které by tak vznikly, jsou ve světě běžné a přispějí k usnadnění všech transakcí.(ma) 
news Mzdy v Rumunsku podle indexů Bukurešť - Rumunsko zavedlo od 1. července letošního roku měsíční indexaci mezd státních zaměstnanců v průměrné výši 10100 lei (asi 6 USD), aby tak došlo k částečné kompenzaci růstu cen, který se očekává ve 3. čtvrtletí. Přídavky budou vypláceny do konce září. Očekává se, že ve 3. čtvrtletí stoupnou ceny o osm procent a indexace tak pokryje 71 procent tohoto zvýšení. Podle posledních oficiálních údajů byla v červnu průměrná hrubá měsíční mzda v Rumunsku 169322 lei. Rozhodnutí vlády je výsledkem rozsáhlých jednání s odborovými svazy, které požadovaly, aby měsíční kompenzační platby kryly až 100 procent zvýšení cen ve 3. čtvrtletí. Indexace se kromě platů státních zaměstnanců týká také penzí a přídavků na děti. 
overview Stock-list KB Nominální hodnota YSE je 800 Kč. U obligací KB 2, KB 14.5 % a obligace město Liberec činí nominální hodnota 10000 Kč. K ceně obligace KB 2 se připočítává alikvotní úrokový výnos (AÚV) 302 Kč/ks. U obligace KB 14.5 % a obligace město Liberec je AÚV 1309, resp. 867 Kč. Na BCPP byl AÚV 23. srpna (poslední datum obchodu s těmito tituly) u KB 2, KB 14.5 % a obligace město Liberec 312.81, 1325.14 a 882.71 Kč. 
news Ames našeho agenta KGB asi nevydal Praha - Ministr vnitra Jan Ruml nechce vzhledem k probíhajícímu šetření komentovat tvrzení , že bývalý funkcionář CIA A. Ames , který se přiznal k dlouholeté spolupráci s KGB , vydal Sovětům jednoho československého agenta CIA . Ames se nyní nachází ve vězení . Vydání našeho agenta prý naznačuje dopis KGB pro Amese , který zabavila americká FBI . Podle ministerstva vnitra Ames nepřišel s československými polistopadovými tajnými službami vůbec do styku . 
collection Krátce Dva víkendové dny plné zábavy, veselých písniček, soutěží a kouzlení pod názvem Vítejte z prázdnin připravila na Ovocném trhu v Praze nadace Zdraví jako pozdrav pražským školákům. Společnost Edvarda Beneše pořádá v Sezimově Ústí dne 3. září 1994 v 11. hodin - ve výroční den úmrtí prezidenta Edvarda Beneše - pietní akt u jeho hrobu. Setkání příznivců sci-fi, fantazie, hororů a záhad Bohemiacon 1994 začalo včera v Ústí nad Labem. 
news Je-li vypovídání smluv legální, je nutné novelizovat zákony Praha (če, haš) - Poslancům parlamentu se nelíbí postup Komerční banky, která v těchto dnech začala vypovídat smlouvy o termínovaných vkladech. Pokud se prokáže, že přístup banky není přímo v rozporu se zákonem, jsou někteří poslanci připraveni novelizovat obchodní zákoník a zákon o bankách. Místopředseda sněmovny Jan Kasal (KDU-ČSL) uvedl pro LN, že s nesnázemi přijímá skutečnost, když někdo během rozehrané partie mění pravidla hry. Předpokládal jsem, že KB je takovou bankou, která by k tomuto přistupovat nemusela. Zdůraznil, že pro občany by jistě byla příjemná norma, která by zaručovala nevypověditelnost uzavřených smluv v závislosti na ekonomické situaci peněžního ústavu. Abych měl jistotu, že ke svým úsporám získám po určité době takový úrok, na němž jsem se s bankou dohodl, upřesnil Kasal. Za trestuhodné označil počínání Komerční banky poslanec Michal Kraus (ČSSD). Ve vyspělém světě se seriózní ekonomikou tato skutečnost nemá obdoby. Bankovní ústav přece nemůže zrušit smlouvu s klientem jenom proto, že je pro něj nevýhodná. Kraus je přesvědčen, že bude potřebné novelizovat obchodní zákoník a zákon o bankách, které jsou děravé a umožňují různý výklad. Minimálním výsledkem celé kauzy by měla být novelizace obou zákonů, případně dalších navazujících norem, aby propříště něco podobného nebylo možné, konstatoval. Poslance Zdeňka Vorlíčka (LB) fakt, že kromě pojišťoven vypovídají smlouvy už i banky, irituje. Žil jsem v domnění, že smlouva uzavřená s klientem je posvátná, řekl. Krok KB je podle něho velice nebezpečný pro národní hospodářství, neboť se do ekonomiky zanáší nesmírná džungle. Morální hledisko zde dostalo strašlivě na frak, pravil. 
news Smrt horolezce Bohumín (mot) - Devětatřicetiletý horolezec z ostravské firmy Průmyslové horolezectví z dosud nezjištěných příčin spadl z dvacetimetrové výšky na zem poté, co odstraňoval starý nátěr na nosné konstrukci pojízdného jeřábu v bohumínské firmě Prefizol. Přivolaný lékař konstatoval smrt, která nastala následkem mnohačetných zlomenin a zhmožděnin. 
sport Navrátilová porazila ve finále Novotnou New Haven - Ve finále exhibičního turnaje v New Havenu zvítězila Američanka Martina Navrátilová nad českou tenistkou Janou Novotnou 7:5, 7:5. Navrátilová, která po sezoně zamýšlí s tenisem skončit, předčila svoji soupeřku v závěrech obou setů a prosadila se svým stylem servis - volej. Novotná sice prolomila ve třetím gamu úvodní sady podání své soupeřky, ale ani vedení 5:3 jí nebylo platné. Rovněž začátek druhé sady vyšel lépe Novotné, ale bývalá světová jednička Navrátilová znovu potvrdila v závěru pevnější nervy. V exhibičním turnaji, jehož finále se hrálo pouhé dva dny před zahájením posledního grandslamového turnaje sezony US Open ve Flushing Meadow, startovalo osm předních světových tenistek. 
collection Krátce Počet registrací nových osobních automobilů v Německu se v červenci proti předchozímu měsíci snížil o 16.3 procenta a v meziročním srovnání byl nižší o 4.9 procenta. Celkový počet registrací všech nových vozidel v tomto měsíci činil 299147. V červnu se počet registrací osobních automobilů snížil měsíčně o jedno procento a meziročně o 5.5 procenta. Za prvních sedm měsíců tohoto roku dosáhly registrace nových osobních vozů počtu 2017474, což bylo o 0.1 procenta více než ve stejném období loni. Počet registrací všech vozidel se však snížil o 0.3 procenta na 2355628 kusů. Sraz milovníků legendárních motocyklů Harley-Davidson v Cunlhatu ve střední Francii měl podstatně vyšší účast než nedávné setkání majitelů strojů této značky v Praze. Sedmý ročník navštívilo téměř 20000 motocyklistů a asi 30000 dalších návštěvníků. Účastníky akce Free Wheels pobavily tři rockové koncerty a motocyklové soutěže v pomalé jízdě a zručnosti. Obyvatelé malé obce Cunlhat (1500 obyvatel) si podle místního úřadu zvykli na srpnové nájezdy, které dosud nevyvolaly žádné vážné incidenty, zato přinesly obci hodně peněz. Více než padesát milionů marek zaplatí saúdskoarabská dopravní společnost za stovku autobusů Mercedes-Benz O 404. Je to ovšem jen třetina celkové objednávky, o jejíž realizaci se rozhodlo po zkušebním provozu. Vozy musí vydržet teploty okolo 50 stupňů. 
sport Bebeto odchází z La Coruni La Coruňa - Brazilský fotbalový reprezentant a hráč španělského prvoligového klubu Bebeto dostal od svého zaměstnavatele souhlas k návratu do Brazílie. Loňský vicemistr španělské ligy se tak dostává do nezáviděníhodné situace, protože jeho druhá zahraniční akvizice a Bebetův krajan Mauro Silva má zraněné koleno a týmu bude chybět nejméně čtyři měsíce. Předseda klubu Augusto Cesar Lendoiro uvedl, že i bez obou Brazilců Deportivo na síle neztratí, navíc dodal, že na dobré cestě jsou jednání o přestupu uruguayského útočníka Rubena Sosy z Interu Milán. Předseda Lendoiro neoznámil, kolik bude muset fotbalista zaplatit za nedodržení smlouvy, která má vypršet až za dva roky, nicméně je známo, že Bebeto nabídl kompletní úhradu ve výši pěti milionů dolarů. Brazilský fotbalový kouzelník však nebude smět hrát jinde než v rodné Brazílii. Kdyby chtěl podepsat smlouvu s jiným evropským mužstvem, musel by být vyrovnán dluh až do výše 15 milionů dolarů. 
comment Kdyby Čadek tušil Poslední slovo Marek Sokol Plukovník StB Čadek udělal chybu, když poslechl doporučení novinářů a uchýlil se do předem připravených pozic. Neměl podlehnout panice a v klidu vyčkat věcí příštích. Vždyť v téhle zemi se zatím žádnému skutečně velkému podvodníkovi nezkřivil ani vlas na hlavě. Kdyby vytrval, mohl si dodnes hrát s vláčky ve své vile v Rudné u Prahy, nepřijímat obsílky a nikým nerušen se těšit z milionů, ke kterým přišel díky působení v Bance Bohemia. Dočkal by se tak zcela nečekané satisfakce na skutečně mezinárodní úrovni. Na adresu už vlastně neexistující Banky Bohemia totiž přišly v minulých dnech dva pozoruhodné dopisy. V prvním, z 6. července 1994, se uvádí, že výbor pro ceny Střediska pro výzkum evropského trhu (EMRC - European market research center Bruxelles) doporučil, aby Banka Bohemia obdržela prestižní Cenu evropského trhu - Východní Evropa 1994 (Euromarket Award - East Europe 1994). Uvedená cena bude předána laureátům dne 19. září 1994 v Hotelu Hilton v Bruselu. Druhý dopis z 8. července od téhož odesilatele - Výboru pro ceny EMRC - oznamuje, že Banka Bohemia, a. s., byla výborem vybrána jako laureát pro udělení Ceny za kvalitní management roku 1994 (Quality Management Award 1994). I tato cena bude předána 19. září v bruselském hotelu Hilton. Protože Banka Bohemia cenu Střediska pro výzkum evropského trhu dostala ve stejném hotelu už v roce 1992, má právo stát se trvalým členem EMRC Business Clubu a podílet se na jeho zvláštním programu. Mimo jiné na studijní cestě na Wall Street do New Yorku. Jelikož na generálního ředitele Bohemie bez policejních zkušeností byla uvalena vazba, do Bruselu asi nepojede. Na Čadka nic uvaleno nebylo, tak by vlastně do Bruselu jet mohl. Protože v Rudné asi není, dávám mu tímto na vědomí, že Evropa na rozdíl od jeho vlasti dovede kvalitní management ocenit jinak než kriminálem. Doma není přece nikdo prorokem. Jestli je frajer, tak tam pojede. Každopádně věřím, že česká policie bruselský Hilton pořádně obšancuje. Co se nepovedlo v nepřehledné a neznámé Rudné, může se povést v klidném Bruselu. Kdyby Čadek tušil... 
comment Podnikatelská banka nabírá dech Mimořádná valná hromada bude rozhodovat o zvýšení základního jmění Ivana Krčálová Mimořádná valná hromada Podnikatelské banky, která se konala minulý týden, byla přerušena. Důvodem byl návrh generálního ředitele banky zvýšit základní jmění o 150 až 300 milionů korun. Chceme dostat banku tam, kam podle svého jména a záměru zakladatelů patří, říká generální ředitel Podnikatelské banky Josef Fantík a dodává, že jejím základním posláním je poskytovat univerzální služby především středním podnikatelům. Jedním z předpokladů je podle jeho slov právě dostatečné kapitálové vybavení. Myslím si, že se brzy budou moci udržet pouze ty banky, které mají alespoň miliardu základního kapitálu, říká. Hranice jedné miliardy Kč by banka chtěla dosáhnout koncem roku 1996. Předcházet bude řada postupných kroků. Jedním z nich bylo právě navrhované navýšení o 150 až 300 mil. Kč, kvůli kterému byla přerušena mimořádná valná hromada. Akcionáři potřebují určitý čas na rozmyšlenou, říká Josef Fantík a upřesňuje, že zmíněná částka není žádný pakatel a akcionáři potřebují čas na to, aby posoudili své finanční zdroje na nákup nových akcií. Pokud by totiž nevyužili svého předkupního práva, snížil by se jejich vliv v bance. V současnosti disponuje Podnikatelská banka 450 miliony korun základního jmění. Její kapitálová přiměřenost představuje zhruba 17 %. I když tento údaj vyznívá velmi pozitivně, neboť o 9 procentních bodů přesahuje minimum požadované Českou národní bankou od příštího roku, skrývá se za ním i velký problém. Toto číslo je tak vysoké proto, že máme nedostatek depozit a v důsledku toho malý podíl aktivních obchodů, konstatuje Josef Fantík. Na základní kapitál, který máme, bychom mohli poskytnout o tři miliardy korun více úvěrů, a stále bychom vyhovovali požadavkům na kapitálovou přiměřenost. Jenomže my na tyto tři miliardy nemáme zdroje, dodává. Získat depozita a zvýšit podíl aktivních obchodů je nyní alfou i omegou obchodní strategie Podnikatelské banky. Generální ředitel sází především na tři želízka v ohni. Tím prvním je kompletní obsluha klientů, vedením běžných účtů počínaje a zprostředkováním obchodů s cennými papíry konče, ve spojení s nabídkou řady zajímavých vkladových produktů. Další vábničku představuje nabídka směnečných úvěrů. Zkušenosti s touto u nás zatím dost řídce rozšířenou službou získala banka díky Plodinové burze Brno. Nikdo z jejích účastníků totiž nemá hotové peníze. Směnky mohou být kryty například obilím, říká J. Fantík. Konečně třetí možností toho, jak zvýšit podíl aktivních obchodů, je podle generálního ředitele spolupráce s velkými peněžními ústavy v oblasti konsorciálních úvěrů. Mimořádná valná hromada však stačila rozhodnout o některých organizačních změnách. Snížením počtu stupňů řízení dojde k zeštíhlení organizační struktury banky, a tím i k zmenšení nákladů. Až se banka rozjede ve směru nové koncepce, bude opět personálně posílena, podotýká J. Fantík. Přerušená mimořádná valná hromada bude pokračovat počátkem září. 
comment Rusko zve zahraniční investory Premiérův návrh láme legislativu i tradiční myšlení Rusů Určitá stabilizace hospodářského života v Rusku v poslední době, v porovnání s velice neutěšenou situací před několika málo lety, zvětšuje přitažlivost této postkomunistické velmoci pro zahraniční investory. Mezinárodní měnový fond kladně hodnotí pokles inflace, zreálnění úrokových sazeb, postupující privatizaci a restriktivní politiku Černomyrdinovy vlády, a proto letos v dubnu uvolnil Rusku druhou polovinu slíbené půjčky ve výši tří miliard dolarů. Tím se otevřel kanál i pro další zahraniční pomoci ruské ekonomice. Z hlediska zahraničních investorů však v Rusku stále není zdaleka všechno v pořádku. Je jasné, že ruský kapitál je zatím slabý na to, aby mohl v brzké době financovat rychlý hospodářský vzestup země. Na to ostatně nejsou prostředky ani ve státní pokladně. Proto je zahraničního kapitálu více než zapotřebí. Spolu s hospodářským oživením by větší aktivita zahraničních podnikatelů v Rusku přinesla i snížení tamní vysoké nezaměstnanosti. Zájem zahraničních investorů je na jedné straně dán takovými skutečnostmi jako obrovské přírodní bohatství Ruska, trh se 180 miliony obyvatel nebo poměrně vysoce kvalifikovaná, a přitom levná pracovní síla. Na druhé straně je však srážen mnoha negativními faktory, především pak těžkopádným daňovým systémem, neprůhledným zákonodárstvím na úseku investic, obrovskou byrokracií, korupcí a zločinností. To jsou skutečnosti, které cizince od podnikání v Ruské federaci odrazují. Není potom divu, že ze zahraničí bylo za posledních pět let v Rusku investováno jen 2.7 miliardy dolarů (v roce 1994 se očekává, že k tomu přibude další jedna miliarda), zatímco v Maďarsku, které má patnáctkrát méně obyvatel, to za stejné období bylo šest miliard USD. V poslední době se však zdá, že se poměry pro zahraniční investice v Rusku zlepší. Ruská vláda si plně uvědomila naléhavou potřebu zahraničních kapitálových zdrojů i závažnosti obav, které v zahraničí panují, a rozhodla se, že věci je nutno energicky řešit. Premiér Černomyrdin prohlásil doslova, že je to poprvé, kdy se vláda zabývá přímo otázkami investičního klimatu. Byla ustavena Rada pro zahraniční investice, které předsedá on sám, a jsou navrhována opatření, jež znamenají výrazný posun v myšlení Rusů a která by měla zakrátko zesílit příliv investičních prostředků ze zahraničí. Opatření ukládají: - ujasnit legislativu týkající se působení zahraničních investorů a navrhnout nový zákon o zahraničních investicích, který by měl nahradit zjevně nevyhovující zákon z roku 1991; - zaručit zahraničním investorům, že se jich nedotknou případné změny v legislativě, a to po dobu tří let (jestliže jejich kapitálový vklad či účast přesáhne 100 tisíc dolarů, má to být dokonce sedm let); - změnit současný daňový systém tak, aby podniky byly osvobozeny od placení daní po dobu prvních pěti let; - zrušit omezení pro zahraniční investory v Rusku ve finanční oblasti a umožnit jim, aby si ponechali veškeré příjmy z vývozu v konvertibilních měnách; - umožnit zahraničním podnikatelům, aby si mohli kupovat a vlastnit pozemky potřebné pro stavbu výrobních kapacit. V. Černomyrdin rovněž prohlásil, že jeho vláda bude napříště mnohem energičtěji působit proti organizované kriminalitě, která dosud stačila odradit od podnikání v Rusku mnoho zahraničních firem. V tomto případě jde o úkol, jehož uskutečnění, jak se domnívají zahraniční pozorovatelé, bude zřejmě daleko těžší než realizace všech předchozích záměrů dohromady. Aby se premiérovy návrhy a záměry mohly začít uvádět v život, bude zapotřebí jejich schválení v ruském parlamentu. Počítá se nicméně s tím, že jestliže parlament dal zelenou Černomyrdinově restriktivní hospodářské politice, pak schválí i tento program, který může ruské ekonomice v poměrně krátké době několika let významně pomoci. V parlamentu jsou sice poměrně početné skupiny zaměřené proti vládě a premiérovi, avšak i ony jsou si vědomy toho, že je zapotřebí co nejrychleji změnit image Ruska v cizině a získat více zahraničního kapitálu. (pb) 
description Jak statistický úřad počítá míru inflace Při analýze růstu cen je třeba přesně popsat hodnocené statistické údaje - Spotřební koš nyní obsahuje 775 položek Kamil Kudlák, vrchní ředitel sekce ekonomických statistik, Český statistický úřad Inflace je definována jako růst cenové hladiny. Opačný proces (pokles cenové hladiny) je deflace. Inflace nastává, roste-li celková cenová hladina. K měření inflace jsou používány cenové indexy, zejména Index spotřebitelských cen, který měří změnu celkové cenové hladiny spotřebního zboží a služeb. Pro názornost lze říci, že míra inflace je mírou znehodnocení peněz. Výběr dat pro měření inflace Hlavním úkolem cenové statistiky je poskytovat indexy, které měří změny průměrné hladiny cen za skupiny, více skupin a za úhrn cen. To je možno splnit na základě vybraných reprezentantů. Statisíce druhů výrobků a služeb si vynucují uplatnění výběrového způsobu zjišťování, to je takového postupu, kdy na místo všech výrobků spadajících do určité relativně homogenní skupiny výrobků (např trvanlivé pečivo) se stává předmětem zjišťování jejich cenové úrovně jeden nebo maximálně několik zcela konkrétních výrobků (např. tatranka jako reprezentant sladkého trvanlivého pečiva a solené tyčinky jako reprezentant nesladkého trvanlivého pečiva). Vybraným reprezentantům se potom připisuje váha odpovídající prodeji (spotřebě) zboží celé jimi reprezentované skupiny (např. trvanlivého pečiva) nebo podskupiny (např. trvanlivého pečiva sladkého a trvanlivého pečiva nesladkého). Každému reprezentantu přiřazený podíl na úhrnné spotřebě zboží a služeb v procentech respektive v promilích a s několika desetinnými místy vyjadřuje tak zvanou váhu každé skupiny nebo podskupiny na celkové spotřebě (peněžních vydáních) domácností. Souhrn všech reprezentantů představuje tzv. spotřební koš, který reprezentuje výdaje všech domácností. Individuální výdaje (spotřeba) jednoho spotřebitele, eventuálně jednotlivé domácnosti, za určité zboží nemusí být vždy totožná s vybranými reprezentanty a jejich vahami právě proto, že jsou stanoveny na základě celkové roční spotřeby (výdajů) obyvatelstva. V tom smyslu jsou často neoprávněné kritiky spotřebitelů na spotřební koš. Zpravodajská síť Vedle výběru druhů zboží či služeb je nutno také rozhodnout o výběru míst, na kterých budou konkrétní ceny zjišťovány. Regulované a centrálně stanovené ceny se zjišťují na příslušných orgánech (tisk, energie, pojištění aj.). Zhruba se měsíčně pro výpočty úhrnného indexu spotřebitelských cen vychází z cca 100000 konkrétních cen 775 cenových reprezentantů v 46 okresech. Základem cenového indexu tj. počátečním obdobím pro současné měření indexu spotřebitelských cen jsou ceny cenových reprezentantů z ledna 1989. Zásada porovnatelnosti výrobků Aby bylo možno sledovat pouze skutečný - reálný cenový vývoj bez vlivů změn jakosti, je nutno dodržet při zjišťování cen zásadu porovnatelnosti výrobků, která je v podstatě vymezena popisem reprezentantů včetně měrné jednotky, hmotnosti, původu výrobku, složení, obalu a především popisem technických a technologických parametrů. Dodržet zásadu porovnatelnosti je složité především pro neustálou obměnu sortimentu zboží a služeb. Proto se aktualizuje spotřební koš, to znamená, že se nahrazuje reprezentant, který se už nevyskytuje nebo se stal nevýznamným, jiným výrobkem co nejvíce shodným s původním. Při posuzování porovnatelnosti výrobku nelze používat příliš přísná kriteria. Rozhodujícím kriteriem porovnatelnosti je zda došlo, nebo nedošlo ke změně užitné hodnoty nového výrobku. Jde-li o nevýznamnou změnu užitné hodnoty (kvality) jako je barva, vzor, obal, hmotnost apod. lze považovat výrobek za porovnatelný. Naopak dojde-li k významné změně jakosti, která zvýší nebo sníží užitnou hodnotu výrobku , provádí se eliminace rozdílu vyplývající z jiné jakosti často za účasti externích odborných pracovníků (techniků a technologů). Závažným aktuálním problémem je z tohoto hlediska zařazování do spotřebního koše především těch služeb, které se z neplacených (netržních) stávají placenými (tržními), jako je tomu ve zdravotnictví, školství apod. Aktualizace spotřebního koše je z hlediska objektivní nutnosti obměny reprezentantů a potřebné stálosti váhové struktury výdajů (spotřeby) závažným stále diskutovaným problémem u nás navíc komplikovaným procesem transformace ekonomiky. Zjištění vah a vypracování podrobného vahového schématu je náročnou statistickou operací, která se uskutečňuje periodicky za 5-10 let a je součástí tzv. komplexní revize cenových indexů, která dále zahrnuje změnu základního cenového období, revizi počtu a výběru reprezentantů (spotřebního koše zboží a služeb), revizi zpravodajské sítě, revizi programového a technického zpracování a konečně revizi metodických a organizačních pokynů pro sběr a zpracování prvotních dat. V rámci revize indexu spotřebitelských cen se nyní řeší sjednocení vahového systému. Z doposud používaných dvou zdrojů. tj. maloobchodního obratu pro index spotřebitelských cen a výdajů domácností pro index životních nákladů bude vahový systém vycházet pouze z výdajů domácností a jejich struktury výběrově zjišťované statistikou rodinných účtů. Tato změna navíc odpovídá mezinárodnímu standardu. Typy ukazatelů měřících inflaci Při analýze inflace je třeba přesně popsat hodnocené statistické údaje (použitý statistický vzorec, spotřební koš, časové období, časový základ), se kterými pracujeme. Nejběžnějším užívaným ukazatelem je průměrná roční míra inflace, která charakterizuje změnu průměrné cenové hladiny za průměr posledních 12 měsíců proti průměru 12 předchozích měsíců. Tyto tzv. klouzavé průměry odrážejí tendenci ročního vývoje oproštěného od sezonních vlivů i od krajních hodnot začátku nebo konce příslušného roku. Ukazatel meziroční míry inflace vypovídá, jaké úrovně dosáhla cenová hladina ve sledovaném měsíci daného roku oproti stejnému měsíci předchozího roku. Dále je uváděna inflace jako porovnání příslušného měsíce sledovaného roku ke konci roku předcházejícího (prosinec předchozího roku = 100.0). Tento index sleduje narůstání vývoje cen v průběhu sledovaného roku a v prosinci sledovaného roku je shodný s meziroční inflací za prosinec minulého roku. Krátkodobou inflací je ukazatel měsíční inflace, který charakterizuje změnu cenové hladiny sledovaného měsíce oproti předchozímu měsíci. Zachycuje měsíční tempo změny cen. 
news Další obvinění skinheadi Bruntál (mot) - Dalších 13 příslušníků hnutí skinheads, kteří se v Bruntále 25. června po pohřbu městského strážníka P. Valáška dopustili hrubé neslušnosti, obvinil okresní úřad vyšetřování z trestného činu výtržnictví. Počet obviněných se tak zvýšil na sedmnáct. 
comment Morálku do zákona promítnout lze Poslanec Vladimír Šuman se vyjadřuje k případu generála Bárty Praha (jap) - Předseda branně bezpečnostního výboru parlamentu Vladimír Šuman požádá tento týden ministra obrany Antonína Baudyše o poskytnutí doplňujících informací k případu generálmajora Oldřicha Bárty. V. Šuman to řekl v rozhovoru se zpravodajem LN. Šuman už předtím obdržel od A. Baudyše zprávu o případech prostřeleného letadla a generálmajora Bárty, odsouzeného ve Švédsku za krádež v obchodním domě. Zpráva však podle něj nebyla úplná. Zajímá mě, v jakém časovém sledu se funkcionáři ministerstva obrany o případu dozvěděli a jak na něj reagovali vůči svým nadřízeným, vůči Bártovi a vůči veřejnosti, uvedl Šuman. Ministra Baudyše V. Šuman pravděpodobně požádá také o stanovisko k těmto informacím. Dojde-li k podobné záležitosti, tak nejhorší, co může kterýkoli ministr udělat, je, že o ní mlčí. Zveřejnění je vždycky nejlepší, aby veřejnost věděla, že se to řeší, domnívá se V. Šuman. Bártův případ je podle něj v souvislosti se složitým procesem transformace armády trapná banalita, která je však významná z hlediska prestiže armády v očích veřejnosti. Navíc to má vliv na armádu. Důstojníci jsou otrávení, protože se jim lidé smějí, řekl V. Šuman. Předseda parlamentního výboru dále požádá legislativní odbor parlamentu o rozbor zákona, jenž podle Baudyše neumožňuje propustit bez náhrady z armády vojáka, který se dopustil majetkového přečinu. Pokud zákon skutečně neumožňuje v podobných případech vojáka bez odstupného a dalších výhod propustit, je to pro mě naprosto nepřijatelné, uvedl V. Šuman. Podle něj je pak třeba v tomto směru přijmout co nejdříve novelu daného zákona. V. Šuman se domnívá, že je naprosto korektní, aby byly na osoby, které slouží v armádě a u policie, z hlediska jakýchkoli přestupků kladeny vyšší nároky než na civilní občany. Ministr Baudyš nedávno uvedl, že morálka je sice moc hezká věc, ale její promítnutí do zákona je složité. Podle názoru V. Šumana to však lze. Důvodem pro propuštění by měl být například majetkový přestupek, ať jde o jakoukoli částku, domnívá se Šuman. 
comment Boj zásad a podružnosti Poznámka ? Jiří Franěk Zdá se vám cosi neobvyklého na tom, že by se měl patentní recept ODS na rozpočet vytesat do ústavy, aby tam vydržel do soudného dne Že by se ODS chystala chrabře podlehnout většině v boji o správnou věc jen proto, aby dojala veřejnost, to asi nebude ono. Mnohem spíše jde o to, soustředit pozornost na boj zásad, aby prošly záležitosti podružnější. Není dosti pravděpodobné, že by parlament přijal vyrovnaný rozpočet na věky věků, je však naopak velmi pravděpodobné, že přijme vyrovnaný rozpočet pro příští rok. Čím více se však zbrojnoši všech politických armád vyčerpají ve velké bitvě o zásadu vyrovnanosti rozpočtu a její případné zústavnění, tím méně pozornosti budou moci věnovat maličkostem. Například otázce, nemohl-li by být rozpočet sice vyrovnaný, přesto však štíhlejší. 
news Do NATO i do EU zároveň, říká Rühe Berlín - Podle německého ministra obrany Volkera Rüheho teprve další vývoj rozhodne o tom, kam až se posunou východní hranice Severoatlantické aliance. V rozhovoru pro list Handelsblatt vyjádřil Rühe přesvědčení, že bezprostřední sousedé Německa, kteří očekávají začlenění do Evropské unie, budou přijati i do NATO. Naproti tomu státy jako Rusko, Ukrajina a středoasijské republiky s členstvím v Severoatlantické alianci nemohou počítat, uvedl Rühe a zdůraznil, že zejména s Ruskem a Ukrajinou je třeba uzavřít skutečné partnerství. 
news Kohl zahájil volební kampaň CDU Bonn - Ostrými verbálními útoky proti opozičním sociálním demokratům (SDP) včera zahájila německá vládní Křesťanskodemokratická unie (CDU) kancléře Helmuta Kohla v Dortmundu kampaň před říjnovými volbami. Na mítink přišlo podle CDU kolem 16000 lidí. Místní pořadatelé však uváděli, že se tam nesešlo více než 10000 osob. Sám Kohl opět kritizoval SPD, že vstoupila po červnových volbách v Sasku-Anhaltsku do menšinové vládní koalice se zelenými za podpory postkomunistické Strany demokratického socialismu (PDS). 
news Nebezpečné studně V posledních letech lidé znovu začínají stále více využívat vodu čerpanou ze studní. Nyní je takto zásobováno 1.7 milionu obyvatel ČR, což je téměř 17 procent. Téměř ve všech případech však voda ve studních nevyhovuje hygienicky nejzávažnějším kritériím. Často je znečištěna bakteriemi, obsahuje zvýšené množství radonu i dusičnanů. Potvrdil to mimo jiné průzkum, který uskutečnilo ministerstvo zemědělství společně s ministerstvem zdravotnictví v okrese Plzeň-jih. Normě tu neodpovídalo 97.6 procenta odebraných vzorků. Voda z těchto zdrojů, které nebyly po dlouhou dobu používány, by měla být nejdříve laboratorně ověřena. Občané si mohou laboratorní vyšetření objednat v hygienických stanicích, v laboratořích vodáren i akreditovaných soukromých laboratořích. Zkontrolován by měl být i technický stav studny a jejího okolí. 
review Vtipný Legoland z pravěku Recenze FILM: Americká komedie FLINTSTONEOVI (The Flintstones, 1994) vznikla podle animovaného televizního seriálu, který na obrazovkách v USA odstartoval v září 1960 a byl založen na transpozici soudobé každodennosti do reálií doby kamenné. Režisér Brian Levant (známý jako autor prvního dílu bernardýní veselohry Beethoven) rozehrál dvojrozměrný komiks (původní seriál se dočkal 166 pokračování a vysílal se do roku 1966) do vděčné rodinné podívané, svědčící o nedostižných technických možnostech současného Hollywoodu. Podobně jako většina světově úspěšných amerických spektáklů, Flintstoneovi sice nepřinášejí zábavu kdovíjak náročnou, ale ani nevkusně prostoduchou. Dobrodružná pohádka o intrikách v jedné pravěké stavební firmě vypráví o tom, že pýcha předchází pád, zároveň však paroduje stereotypy kriminálních příběhů, sociálních dramat a rodinných seriálů, tvářících se smrtelně vážně. Hlavní figurky - dobromyslný dacan Fred (John Goodman), jeho úlisný šéf Cliff (Kyle MacLachlan, známý coby fajnový agent Cooper z kultovního seriálu Twin Peaks), svůdná sekretářka s příznačným jménem Sharon Stoneová (Halle Berryová), hrdinova všetečná tchyně (v její úloze se po čtrnácti letech objevila na plátně legendární Elizabeth Taylorová) či jeho smolařský soused Bert (Rick Moranis) - zosobňují prototypy konvenčních filmových fikcí i jejich laskavé karikatury. Ohňostroj nápadů odráží především okouzlující výprava: místo novodobých aut tu jezdí nemotorné vehikly na nožní pohon, jako domácí přístroje slouží ochočená pravěká zvířátka (zvlášť půvabné jsou račí sekačky na trávu a holicí strojky!), jako předchůdce diktafonu funguje svéhlavý diktapták. Fantazie tvůrců proměnila do bizarně archaické podoby nejen soukromé příbytky, ale i veřejné prostory, všelijaké mechanismy (nechybí tu třeba brontojeřáb), krajinu a celý předpotopní životní styl včetně kamenné černobílé televize, McDonaldů a rockových koncertů. Svět Flintstoneových připomíná roztomile neforemný a těžkopádný Legoland, kde se ani neotesané bowlingové koule nekutálejí přímo, ale cik cak poskakují. Pomocí důmyslně a důkladně sestavené stavebnice, oživené loutkovými potvůrkami a postavami ze soap-oper, si komiks z pravěku vtipně utahuje ze zbytnělé moderní civilizace, ze vzorců jejího rozjíveného i zdivočelého chování i z jejího kýčovitého obrazu v masmédiích. Flintstoneovi jsou nejen chytlavou zábavou pro celou rodinu, ale také další ukázkou důvtipného míchání žánrů, řemeslné virtuozity a především osvobozující sebeironie. Distribuce v ČR: Lucernafilm, skupina Alfa. Hrají: John Goodman, Rick Moranis, Elizabeth Taylorová, Kyle Mac Lachlan, Rosie O'Donnelová a další. 
letter Jen dobré srdce bezmocným nepomůže Dík za to, že si konečně v článku Křehcí a neperspektivní (NLN 20. 8.) někdo povšiml našeho zahanbujícího vztahu a péče o staré lidi. Probouzí se sice zájem o postižené, vznikají různé nadace, ale ačkoliv stáří čeká na každého, nikdo - kromě církví - na žádnou pomoc nemyslí. Dokud ji člověk nepotřebuje pro své blízké, ani neví, jak to vypadá. Až při návštěvách vidí ty nemohoucí trosky lidí, kterých si vážil a měl je rád, a prchá. Raději na to nastavené zrcadlo nechce myslet. Máme maminku po mrtvici v takové čekárně na domov důchodců, pokud se nedočká dřív smrti. Je to otřesné. Návštěvní místností je široká chodba plná stařen v různém stavu chátrání, což ještě zdůrazňují vybledlé, seprané tepláky, odér moče v ovzduší a obtížné mouchy. Celý den sedí na tvrdých židlích u stolů, na které pokládají ruce a hlavy, a takto asketicky odpočívají. Sem tam stojí křeslo s nočníkem, kam musí usednout i při návštěvách obého pohlaví a veškerého věku ty, které nedojdou na WC. Na svačinu dennodenně mléko nebo bílá káva, na podnosu hromada rohlíků a suchého chleba. V 19 hodin je dávají do postelí se zábradlím. Protože máti do rána nevydrží a sama na WC nedojde, čeká s hrůzou, kdy se pomočí. Nemůže mít stolek nebo zásuvku, kde bychom jí nechali ovoce nebo bonbony na noc, protože některé pomatené pacientky všecko seberou. Proto nemůže mít ani rádio se sluchátkem, ale ani kapesník. Nosíme s sebou zubní pastu s kartáčkem, protože tohle k normě ranní toalety nepatří a s jednou ochrnutou rukou ani sama nevytlačí pastu. Prostředí je ubíjející. Předpisy organizace jsou nepružné - není možné ani připlatit za nějakou péči navíc - např. to vyčištění zubů, uvaření dobrého čaje nebo kávy, více rehabilitačních procházek, aby na ni někdo občas promluvil. Současná situace je těžká i pro personál, kterého je málo, má málo pomůcek a žádnou motivaci, kromě dobrého srdce. Mám jim však za zlé, že se s tím smiřují, nezavolají televizi, neinformují, a tak se nic neděje. V předvečer komunálních voleb by měly o svém programu pro seniory informovat i obecní úřady, politické strany, měl by se ozvat nějaký poslanec, abychom získali přehled o perspektivách řešení tohoto tíživého problému. A. N., Ostrava 
collection Z fotbalových kruhů Trenér Dušan Uhrin oznámil nominaci na první utkání kvalifikace pro ME s Maltou: Kouba (Sparta), Stejskal (Slavia), Kubík (Norimberk), Kadlec (Kaiserslautern), Řepka (Baník Ostrava), Novotný (Sparta), Jiří Němec (Schalke), Frýdek (Sparta), Němeček (Toulouse), Šmejkal (Slavia), Kuka (Kaiserslautern), Skuhravý (Janov), Samec (Cheb), Siegl (Sparta). Španělský fotbalový klub Atletico Madrid získal kolumbijského reprezentanta Adolfa Valenciu. Bayernu Mnichov, v němž Kolumbijec působil, zaplatí odstupné ve výši 4.8 miliónu marek. 
news Škodě pomohl leasing k úspěchu Mladá Boleslav (ma) - V České republice se v srpnu prodalo 6539 vozů Škoda. Je to o 48 % více než 4391 automobilů, které Škoda, automobilová a. s., prodala ve stejném období loňského roku. Podle mladoboleslavské Škody přispěla k tomuto úspěchu finanční společnost ŠkoFIN s leasingem s nulovým úrokem. Favority, jichž se výhoda týkala, byly vyprodány během tří týdnů. Letos má být prodej automobilů Škoda v ČR stejný jako loni. 
caption V ČR bývají prostitutky zadržovány zpravidla jenom kvůli ověření totožnosti. Zákon o prostituci se u nás teprve připravuje.Foto Lubomír Kotek - LN 
news Kladné saldo obchodní bilance Praha - Dovoz do České republiky za leden až červenec letošního roku dosáhl předběžně podle údajů ČSÚ 229.1 miliardy korun, což bylo o 13.6 procenta více než ve stejném období loni. Vývoz představoval 231.6 miliardy korun. Proti minulému roku se tak zvýšil o 5.4 procenta. Saldo obchodní bilance za letošní první až sedmý měsíc činilo 2.5 miliardy korun. Ze Slovenské republiky se do ČR dovezlo od ledna do července 1994 zboží za 36.6 miliardy korun. Vývoz na Slovensko činil 36.1 miliardy korun. 
news Kontrakt Telecomu se Siemensem Praha (ma) - Další kontrakt na dostavbu digitálních telefonních ústředen pro rok 1995 a začátek roku 1996 uzavřela včera akciová společnost SPT Telecom s firmou Siemens AG Mnichov. Kontrakt, který je součástí projektu DON 95, navazuje na tři předchozí. V současné době se realizuje projekt DON 94, který má být dokončen počátkem roku 1995. V rámci včera uzavřeného kontraktu bude postaveno a poté uvedeno do provozu jedenáct nových digitálních telefonních ústředen typu HOST a 122 nových vedlejších ústředen typu RSU. Budou také rozšířeny některé dříve vybudované digitální telefonní ústředny o celkové kapacitě 164 tisíc telefonních přípojek. 
news Vyrovnaný rozpočet prioritou Kočárník navrhuje, aby ministerstva mohla čerpat letošní úspory i příští rok Praha (ip) - Příjmy a výdaje veřejných rozpočtů (státního rozpočtu a místních rozpočtů) by měly v příštím roce shodně dosáhnout 483 mld. korun. Po včerejší rozšířené poradě ekonomických ministrů vlády o tom informoval ministr financí Ivan Kočárník. Podle jeho slov se objem veřejných rozpočtů zvýší v roce 1995 ve srovnání s letoškem o 6-7 procent. O 1.5 procentního bodu by se měl naopak dále snížit podíl veřejných výdajů na hrubém domácím produktu. Pro podnikatele se tak podle odhadu I. Kočárníka uvolní 15 až 17 mld. korun. Pro nadcházející období navrhuje ministr financí přitvrdit výdajovou politiku vlády. V souladu s tím hodlá Ivan Kočárník navrhnout vládě a parlamentu, aby letošní věcné úspory mohla jednotlivá ministerstva čerpat ještě v roce 1995. Ministerstvo financí chce podle Kočárníka tímto krokem zabránit zbytečnému čerpání prostředků z rozpočtu, které je typické především pro poslední týdny roku. Jak Kočárník dále uvedl, potvrdili ministři při debatě nad státním rozpočtem na příští rok již oznámený odhad vývoje hlavních hospodářských ukazatelů. Vláda proto zároveň s hospodářským růstem počítá i s růstem příjmů státního rozpočtu. Ten však bude zřejmě rozložen do více let, protože některé daně jsou placeny zálohově. S oznámeným snížením horní sazby daně z přidané hodnoty a daně z příjmu právnických osob o jedno procento vláda v zásadě souhlasí a jak po jednání ministrů uvedl premiér Václav Klaus, nelze v tomto bodě očekávat významnější změny. Jak Kočárník opakovaně zdůraznil, prioritou při přípravě rozpočtu zůstává jeho vyrovnanost a žádný z ministrů včera tento předpoklad podle jeho slov nezpochybnil. Dosavadní úspěchy české rozpočtové politiky se podle názoru Ivana Kočárníka odráží i v dobrém ratingovém ohodnocení ČR a zprostředkovaně i ve výhodnějších podmínkách pro podnikatelské úvěry ze zahraničí. 
news Většina z nás má hodně cholesterolu České Budějovice (dan) - Asi sto návštěvníků denně využívá možnost nechat si změřit cholesterol v krvi, kterou na agrosalonu Země Živitelka v Českých Budějovicích nabízí Krajská hygienická stanice. Vyšetření na přístroji Reflotron, které trvá asi tři minuty, dělají hygienici zdarma. Těší nás, že se lidé začínají zajímat o své zdraví, výsledky vyšetření však nejsou dobré. Souvisí to s naší životosprávou, zejména s nadměrným požíváním tuků, omezeným pohybem atd., vysvětluje vedoucí oddělení hygieny výživy KHS Č. Budějovice Peter Horan. Dodává, že u většiny dosahuje hladina cholesterolu, jehož limit je 5.2 milimolu na litr, vyšších hodnot, pohybujících se převážně v rozmezí od 5.5 do 7 milimolů na litr. Zájemci pak mohou navštívit poradnu preventivní kardiologie KHS, kde jim na základě podrobnější analýzy vyhodnotí hlavní rizikové faktory a doporučí změny v životosprávě. Jak upřesňuje P. Horan, poradna nabízí tyto služby zdarma, neboť jde o součást programu dotovaného ministerstvem zdravotnictví. 
news Církevní soudy jednaly především o manželském právu a rozvodech Praha (ljď) - Především církevními rozvody se zabývají církevní soudy, jejichž členové z celých Čech a Moravy se včera sešli v Praze. Jednodenní přednáškový cyklus věnovaný manželskému právu označil sekretář pražského arcibiskupství Daniel Herman za největší setkání svého druhu v poválečné historii. Uspořádáním setkání byl pověřen oficiát církevního soudu dr. Svoboda. Vzhledem k tomu, že rozvod v zásadě není s katolickým vyznáním slučitelný, musejí členové soudu posoudit uváděné důvody žádostí manželů a jednotlivé případy řešit či postupovat vyšším instancím. Mezi ně patří tzv. Římská rota a nejvyšší papežský soud. Manželství bývá tímto způsobem zrušeno především tehdy, zjistí-li se, že jeho uzavření bylo z různých důvodů neplatné. Při příležitosti jednání církevních soudů přijel do Prahy také sekretář Apoštolské signatury v Římě arcibiskup Zenon Grocholewski, který spolu s pražským arcibiskupem a primasem českým Miloslavem Vlkem, jakož i s členy interdiecézních soudů, sloužili včera mši ve Svatovítské katedrále. 
news Policie nebývá informována Olomouc (pet) - Policii často chybí základní informace o akcích pořádaných na území její působnosti, řekl včera zpravodaji Lidových novin okresní ředitel republikové policie v Olomouci mjr. Jaroslav Skříčil. Podle Skříčila nejsou policisté včas informováni o návštěvách význačných hostů, o společenských a jiných akcích. Lidé si potom stěžují, že policie nebyla na místě. Jak tam ale měla být, když o ničem nevěděla? pokračoval ředitel. O každé akci by podle jeho slov měli organizátoři policii s dostatečným předstihem informovat. Většinou se tak neděje vůbec nebo až příliš pozdě. Nejsme například schopni zabezpečit klid pár hodin před příjezdem vládní delegace. J. Skříčil komentoval dále personální situaci v policii. K neuspokojivému počtu policistů na Olomoucku přispívá částečně i nedostatek bytů ve městě a okolí. Mjr. Jaroslav Skříčil se domnívá, že nejméně 30 policistů z Olomouce nemá dořešenu bytovou otázku, při náborech do policejních řad se samozřejmě byt nabídnout nemůže. Policejní ředitel přiznal, že ani jeho bydlení není nijak uspokojivé. 
essay Česká sociální demokracie před volbami Dan Hrubý S ambicemi nejsilnější opoziční strany vstupuje do posledních týdnů před listopadovými komunálními volbami Česká strana sociálně demokratická. Přinejmenším finanční situace strany však ani v nejmenším takovému cíli neodpovídá. Nejsou prý peníze na předvolební kampaň, a tak není ani na plakáty a v Praze budete v příštích měsících bilboardy s tvářemi sociálnědemokratických lídrů hledat s největší pravděpodobností marně. Přitom mizerné hospodaření se stalo jedním z prvních vnitrostranických nálezů Miloše Zemana po jeho loňském zvolení předsedou. Situace se však od té doby nezlepšila, mnozí tvrdí dokonce pravý opak. Ekonomické trable sociálních demokratů provázejí však i stále zřetelnější názorové rozpory. Ty v průběhu posledních měsíců vyústily až do pitoreskních sporů kolem volby předsedy pražské organizace a následných třenic nového vedení Prahy s vedením celorepublikovým. Připomeňme si, že v březnu byl nejprve předsedou pražské organizace zvolen - k nemalé radosti Miloše Zemana - Věnek Šilhan. Záhy se však ukázalo, že jeho volba je podle stanov neplatná. Na opakovaném sněmování pak zvítězilo protizemanovské křídlo vedené Jiřím Paroubkem. Veškerý vliv nynějšího předsedy ČSSD vyšel v tu chvíli naprázdno a posléze zklamal i jeho pokus výsledky pražského sjezdu anulovat. Z této nesourodé situace uvnitř ČSSD plynou nyní i nemalé zmatky kolem kandidáta sociální demokracie na post pražského primátora. Není to tak dávno, co Miloš Zeman uvítal vstup fotbalového mecenáše - a jak se zanedlouho ukázalo, i gigantického dlužníka - Vratislava Čekana do ČSSD. Kandidát na pražského primátora se zdál v tu chvíli jasný. Dlužnická aféra však vykonala své, což dal také místopředseda pražské organizace Paroubek Miloši Zemanovi zřetelně najevo. Navíc je celkem pravděpodobné, že Vratislav Čekan má mnohem víc než o křeslo primátora zájem o poslancování či dokonce starostování na své Praze 3. Odtud by totiž mohl mnohem lépe pomoci svému miliardovému projektu na oživení Vítkova. Po fiasku s Čekanem se novým koněm předsedy ČSSD stala bývalá federální ministryně kontroly Květoslava Kořínková, která našla před časem cestu mezi sociální demokraty z řad OH. Pražského volebního lídra ovšem nevybírá Miloš Zeman, nýbrž městský výbor, a tady vstupuje do hry jeho předseda Křeček a zejména již zmíněný Jiří Paroubek. Jako pátý vzadu se směje, a kdo ví, zda se toto přirovnání nestane skutečností, Petra Buzková. Zdá se totiž, že tato vycházející hvězda české sociálně demokratické politiky má za sebou nejen řadu sdělovacích prostředků a přátelské kontakty na některé koaliční politiky, ale zejména hlavní volební štáb ČSSD, vedený exposlancem FS Petrem Kučerou. Podle mnohých jedním z nejschopnějších mužů v současném sociálnědemokratickém martyriu. Podtrženo a sečteno - pět kandidátů, z toho tři vážní: Kořínková, Paroubek a Buzková. Bez ohledu na to, že kandidát sociálních demokratů nemá ve skutečnosti žádnou reálnou šanci stát se primátorem, zaručuje první místo na kandidátce nejen takřka jisté místo v pražském zastupitelstvu, ale i výhodnou výchozí pozici pro nadcházející sjezd ČSSD. A možná, že právě tady se otevírá šance pro Petru Buzkovou. 
caption Domovská škola Paula Mc Cartneyho, která se stane institutem show byznysu Foto Handelsblatt 
essay Láska k dětem je až na druhém místě Nejpočetnější skupinou jsou v dnešním Rusku byrokraté Petra Procházková, Moskva Při své nedávné plavbě po Volze ruský prezident Boris Jelcin mnoho veselého neviděl. Nemáme peníze, nemáme kde bydlet, plakali všichni. Není už několik měsíců na výplaty, stěžovali si ředitelé podniků, které navštívil. A po odjezdu prezidenta a jeho neuvěřitelně početného doprovodu bylo slyšet hlasy: Státní kasa je sice prázdná, ale pro někoho se peníze vždycky najdou. Přes 20 procent veškeré obytné plochy v Moskvě zabírají různé vládní instituce (vědecké ústavy, instituty, školy, nemocnice apod. nejsou v tomto údaji zahrnuty). A přibývá jich. Za Stalina se všichni vládní úředníci vešli do jediné výškové budovy v centru Moskvy (samozřejmě kromě Kremlu). Za Gorbačova se přestěhovali do známého Bílého domu na nábřeží, za Jelcina se zmocnili kromě Kremlu a Bílého domu dalších osmi obrovitých budov (celkem 500000 m2 'úřednické' plochy) a usilují o další prostory. Jak nedávno napsal list Komsomolská Pravda, hlavním výsledkem vítězství demokracie v roce 1991 je, že se prostor obývaný byrokraty zvětšil více než desetkrát. Řada ekonomů upozorňuje, že současné reformy mají výrazně byrokratický charakter, protože se na nich přiživuje neuvěřitelné množství úředníků. Peníze daňových poplatníků jsou z velké části spotřebovávány na udržování úřednické armády. Většinou jde o staré, zkušené kádry, které řídily ještě SSSR. Pouze 10 % spolupracovníků B. Jelcina jsou noví lidé, kteří do Kremlu přišli až po puči v roce 1991; 37 % prezidentské administrativy jsou úředníci, kteří ve svých kancelářích seděli již za Brežněva; 39 % lidí zůstalo Jelcinovi po jeho předchůdci, nyní úhlavním nepříteli Gorbačovovi. Ve vedení oblastí je 83 % lidí ze sovětské epochy. Ostatně i prezident Jelcin a premiér Viktor Černomyrdin zaujímali vysoké postavení ve strukturách SSSR. Nejméně zastoupeným druhem úředníka jsou ženy. Ve vládním aparátu jich jsou necelá 3 %. Na druhé straně si oproti minulým létům byrokraté zvýšili vzdělání. Dvě třetiny Jelcinových spolupracovníků jsou doktoři věd, téměř všichni však studovali v sovětských politických institutech a zaujímali významná místa v Leninském komsomolu. Výdaje na armádu úředníků jsou obrovské. S vysokými platy svých vůdců se veřejnost smířila - poslanec pobírá kromě řady doplňkových částek skoro milion rublů měsíčně. Mluví se však o dalších výhodách politické elity. Posledním výstřelkem - v Rusku živě diskutovaným - je oprava budovy přidělené parlamentu. Stejně jako rozstřílený Bílý dům rekonstruují i nynější parlamentní sídlo turečtí dělníci a účtují si 670 dolarů za metr čtvereční zrekonstruované plochy. Vysvětlení vlády je jednoduché: Turci vyhráli konkurz, kterého se účastnily i ruské firmy, jenže... Výsledek prý bude odpovídat nejlepším tradicím ruského státu. Trnem v oku jsou v poslední době i zvyšující se výdaje na zahraniční reprezentaci ruské elity. Červencová cesta parlamentní delegace do Číny stála ruskou pokladnu 250000 dolarů, nepočítaje diety, které si poslanci těsně před cestou odhlasovali. 110 dolarů na den mnohonásobně převyšuje průměrný plat v Rusku. Podle sociologů nerozhořčila veřejnost ani tak výše částky - ostatně, co to je 110 dolarů - ale její poměr k životní úrovni většiny obyvatelstva. Následovala cesta premiéra Černomyrdina do Číny. Nepočetná delegace letěla čtyřmi speciály a doprovázela ji pětadvacetičlenná skupina důstojníků státní bezpečnosti. To, že si s sebou jak prezident, tak ostatní politici vozí na všechny návštěvy několik speciálně upravených pancéřovaných automobilů, je již známo delší dobu. Komentátoři uvádějí, že Brežněvův doprovod býval poloviční. Kromě byrokratického aparátu se stejným tempem rozrůstají už jen ozbrojené síly. Ačkoli se oficiálně počet vojáků snižuje, mužů ve zbrani celkově přibývá. V zemi jsou v různých ozbrojených složkách nyní 4 miliony lidí. 2.3 milionu jsou příslušníci armády, ostatní patří ke speciálním vojskům (např. jednotky ministerstva pro výjimečné situace či stále bobtnající bezpečnostní jednotky prezidenta). Výdaje na ozbrojený aparát se, stejně jako na byrokracii, rychle zvyšují. Asi nejvýstižněji charakterizoval vztah Rusů k rozpínavému státu ve státě, ke státu úředníků, německý podnikatel, jeden z prvních majitelů zahraniční restaurace v Petrohradě. Nedávno ji musel kvůli administrativním překážkám uzavřít. Prý už neměl nervy na pobíhání po úřadech, na placení neuvěřitelného množství poplatků a na shánění kolosálního počtu razítek. Rusové mají byrokracii stejně rádi, jako Italové milují své děti, prohlásil Broder Dress a zamkl dveře svého podniku. 
review Krok správným směrem Recenze KNIHY: KAREL PALA a JAN VŠIANSKÝ vydali v NLN příručku, která na našem intelektuálním trhu celá desetiletí chyběla - SLOVNÍK ČESKÝCH SYNONYM. Doufejme, že nad tímto skutkem zajásá nejen srdce jazykozpytcovo, ale hlavně rozum novinářů, politiků, učitelů i školáků. Dosavadní díla s tématem synonymie jsou totiž dnes již bohužel buď nedostupná, nebo nedostačující. Je smutné, že jazyk národa, který se pyšní svou kulturností, měl po desítky let jenom Slovník synonym a frazeologismů od J. V. Bečky, vydaný pro novináře naposled v roce 1979. A vedle něho od J. Hallera sice velký Slovník věcný a synonymický I-IV z let 1969-1987, v němž se však velmi obtížně hledalo, dokud nevyšel poslední díl - rejstřík. V Bečkově slovníčku byla sice nejjednodušším způsobem seřazena slova blízkého významu, avšak bohužel právě jen ta, která se, doufejme, vybaví každému slabšímu maturantovi. Skutečnou funkcí slovníku synonym však musí být něco jiného: rychle poskytnout uživateli ty synonymní výrazy, na které si zrovna nemůže vzpomenout, když hledá nejpřiléhavější pojmenování pro svou věc. A za druhé objasňovat, jaké jsou vlastně významové a slohové rozdíly mezi slovy blízkými, když si nejsme jisti, které vybrat. Takové slovníky, které jen uvedou seznam slov (podle věcných okruhů, abecedně), slouží dobře jen mluvčímu, který svůj jazyk dobře ovládá a který vlastně slovník jako praktickou příručku ani tolik nepotřebuje. Palův a Všianského slovník je abecední, ke každému slovu podává řádku synonym a rozlišuje přitom mezi vícerými významy jednoho slova. Hledáme v něm tedy to slovo, které si momentálně vybavit dokážeme - obvykle je to slovo mírně obecnějšího významu nebo aspoň slovo bez zvláštních odstínů, abychom u něho mezi jinými našli to, které se ne a ne vyloupnout z našich mozkových závitů. Pokud však významy slov v synonymické řadě dobře neznáme, výrazně nám nepomůže ani tento slovník. Museli bychom nahlížet ještě do Slovníku spisovného jazyka českého. Schopnost mít v hlavě šikovně uspořádanou a dostatečně rozsáhlou kartotéku slov a umět z ní vybírat přiléhavé výrazy nemůže být výsadou spisovatelů. A nelze očekávat, že nás k ní dovede dlouholetá zkušenost, to by se dobře vyjadřovali jenom geronti. Zkušenost by zprvu bylo možné nahradit právě příručkou, která by vysvětlovala významové i stylové rozdíly mezi slovy blízkého významu. Tak to dělají Laroussovy, Websterovy či Cassellovy slovníky pro Francouze a Angličany. Tak to učíval kdysi profesor Šmilauer ve skriptu Obohacování slovní zásoby z roku 1950 pro Kruh přátel českého jazyka. Významová vyprahlost běžných překladů do češtiny, monotónnost nebo naopak přemrštěnost výraziva novinových textů, nezkušenost studentů při formulování textu, to vše mě přesvědčuje, že ani dobrý Palův a Všianského synonymický slovník pořád nestačí - pouhý seznam synonym ponechává na uživateli, aby mu významové rozdíly došly, aby si na ně vzpomněl. Ale když on je nezná... Slovník synonym je proto prvním krokem ve správném směru. Věřím, že přinejmenším v jeho elektronické verzi už autoři chystají vysvětlení právě těch vzájemných rozdílů jak ve významu slov, tak v jejich užití. Už to, jak u nás tradičně za synonyma považujeme slova stejného významu, a to, že nemáme ustálený český výraz pro anglické usage (tedy využití, praktické používání, zacházení, úzus týkající se konkrétně tohoto či onoho slova), ukazuje, jak málo dosud myslíme na vyjadřovací praxi. Ondřej Hausenblas Karel Pala - Jan Všianský: Slovník českých synonym. Vydalo NLN (Nakladatelství Lidové noviny), Praha 1994. 440 stran, náklad neuveden, doporučená cena 146 korun. 
comment Skepse a pouště Televize Jan Foll V určitém smyslu se život kolem nás mění v poušť, poznamenal slavný anglický malíř Francis Bacon v pozoruhodném britském portrétu, který v sobotu dopoledne uvedla Česká televize. Konfrontace malířových úzkostných pláten s jeho skeptickými názory mi připomněla tiskovku s režisérem Končalovským na letošním karlovarském festivalu. Ani ruský filmař se netajil s vlastními pocity marnosti a citoval přitom Bergmanův výrok o touze umělce jít na pódium, poplivat diváka a pak se za scénou oběsit. Záleží samozřejmě na tom, kdo podobné neveselé úvahy pronáší (mohou totiž znamenat pouhou rozervaneckou pózu), v Baconově případě však s jeho zneklidňujícími vizemi znetvořených těl a zoufalých obličejů korespondovaly víc než výmluvně. Jiného slavného výtvarníka připomněl genetik Jan Svoboda ve včerejším pokračování cyklu GEN, které se (v režii Matěje Mináče) zařadilo k dosud nejzajímavějším a nejvydařenějším. Záběry Kandinského obrazů se v něm prolínaly s makroprůhledy do tajuplných buněčných struktur a vědcovo okouzlení malířovou fantazií dokumentovalo, že obojí činnost je v zásadě úchvatnou hrou. Svobodova zmínka o tom, že z vědy nelze zbohatnout, jako by znovu prozrazovala jeden z klíčových motivů celého seriálu. Jde v něm o inspirativní činorodost a právě ona - nikoli tedy bohatství nebo popularita - dělá ze všech protagonistů Genu tolik zpochybňovanou elitu. Protože plánovaná stovka portrétů se pozvolna chýlí k závěru, Febio pro budoucí dva roky vymyslelo pokračování. Chystaný seriál GENUS s podtitulem 99 životů se soustředí na pozoruhodné a charakteristické osudy, od neznámého soukromého zemědělce, přes politické vězně po renomované umělce a významné politiky. Na rozdíl od Genu, zachycujícího 100 Čechů dneška, umožní připravovaný projekt oslovit širší spektrum osobností (uvažuje se třeba o rabínu Karolu Sidonovi, Madeleine Albrightové či Lídě Rakušanové) a systematičtěji se věnovat rovněž lidem z venkova. Jednání Febia s Českou televizí však zatím zůstávají neuzavřená a podle ředitele I. Mathé souvisejí s dolaďováním vysílacího schématu. Momentálně tedy nezbývá než doufat, že Genus se příští rok na obrazovkách objeví a že z nich nezmizí ani jiný populární cyklus Oko. Fero Fenič (šéf firmy Febio, kde oba pořady vznikají) váže jedno na druhé a zdůrazňuje, že doba potřebná na přípravu nového projektu se těmito průtahy zkracuje do neúnosné míry. Což je argument k zamyšlení, neboť podnětnou skepsi umělců, o níž jsem se zmínil na začátku, nelze zaměňovat s producentskou liknavostí. Na tom, aby se televizní programy nezměnily v bezduchou poušť, by koneckonců mělo záležet oběma stranám. 
essay Jen konkrétní antisemité Ján Štrasser (nar. 1946) je slovenský básník, literární kritik a překladatel, šéfredaktor posledních ročníků revue Slovenské pohľady. Měsíc co měsíc textuje písně pro televizní Večery Milana Markoviče. Koncem července se objevil v deníku Slovenská republika, který významně ovlivňuje veřejné mínění, epigram jakéhosi anonymního Škorpióna, nazvaný Život bez Soroša: Ťažké je dnes u nás žiť / ak len človek nie je Žid. Na téže stránce byla báseň Valentína Beniaka z roku 1940, oslavující paravojenskou fašistickou organizaci Hlinkova garda. V polovině srpna jsem se vrátil ze zahraničí a zaregistroval, co se za dva týdny na dané téma odehrálo: verbální protest vlády SR, pár odmítavých glos v denících, nevýrazná námitka představitelů židovské komunity. A zejména mlčení - intelektuálů, spisovatelů, novinářů, zejména těch vnímavých, kteří na jedné straně tak bystře odhalili před soudem prototypy esesáka a eštébáka z Feldekovy básně Dobrú noc, má milá a na druhé straně tak vnímavě nechali bez povšimnutí Beniakovu Gardu otca Hlinku ve Slovenské republice. Možná jsem nějaký ten protest přehlédl, ale spíše ne. Co jsem ale přehlédnout nemohl, byly masivní protesty proti protestům. Ohradili se zejména ti, kteří za uveřejnění antisemitských textů nesou bezprostřední morální i právní odpovědnost. Šéfredaktor Slovenské republiky se ospravedlnil zejména vyslovením názoru, že Židia sa významne pričinili o založenie iného, rovnako hrozného totalitného molocha - komunizmu. Termín židobolševizmus ještě nepoužil. Autoři těchto a podobných výroků se upřímně diví, když někdo v jejich slovech nachází valéry antisemitismu. V lepším případě to připisují židovské přecitlivělosti, v horším židovské zlomyslnosti vůči slovenskému národu a neloajálnosti vůči slovenskému státu. Neustále zdůrazňují, že na Slovensku antisemitismus není, a ty, kteří poukazují na jeho evidentní příznaky, obviňují ze zrady národa, z očerňování Slovenska v zahraničí atd. Souhlasím s nimi: antisemitismus na Slovensku není. Na Slovensku jsou jen konkrétní antisemité, kterým jiní konkrétní antisemité poskytují prostor k volnému šíření rasové a náboženské nenávisti. To je samozřejmě trestný čin, ale kdo ho bude trestat, když - například - soudce nejvyššího soudu SR v březnu tohoto roku v odůvodnění rozsudku v kauze Slobodník - Feldek označil Hlinkovu mládež a ČSM za veľmi dobré organizácie? V Německu se po nehorázném zdůvodnění mírného rozsudku nad pravicovým radikálem Deckertem, který se dopustil lži o Osvětimi, zvedla vlna protestů od řadových občanů až po nejvyšší státní posty. Dá se očekávat, že dotyční soudci budou mít problémy. Na Slovensku se dotyčný soudce v nadcházejících parlamentních volbách uchází o důvěru voličů jako kandidát číslo 2 (!) za Křesťanskou sociální unii, stranu, která se otevřeně hlásí ke Slovenské republice 1939-1945 a netají se pozitivním vztahem k jejímu prezidentu Tisovi. Zdá se, že konkrétní projevy rasismu, fašismu a náboženské nesnášenlivosti nechávají dnes veřejné mínění na Slovensku lhostejným. Analyzovat příčiny by přesáhlo rámec této úvahy, pro tuto chvíli konstatujme, že to umožňuje slovenským extrémům posouvat se do centra a měnit se v normy. Když před několika lety antisemité v Paříži zhanobili židovský hřbitov, prezident Mitterand kráčel po Champs Elysées na čele 200000 protestujících Francouzů. Nevím, zda by se dnes na Slovensku našel politik schopný podobného činu. A když ano, počtu lidí, kteří by šli za ním, by chyběly nejméně čtyři nuly. Ján Štrasser 
news Kde se bude hrát derby? Praha (šv) - Deset dní před fotbalovým derby Sparty se Slavií není jasné, kde se bude toto ligové utkání hrát. Na Letné se sice dokončuje rekonstrukce stadionu, ale nadále chybí stavební povolení. Jak už jsme včera informovali, Asociace Sparta, která má v trvalém užívání pozemky pod stadionem, vydala souhlas s rekonstrukcí Letné za podmínky, že získá náhradní šatny a další prostory, o něž její oddíly přestavbou stadionu přišly. Pokusili jsme se telefonicky kontaktovat prezidenta AC Sparta Praha - fotbal, a. s., Petra Macha, ale jeho vyjádření, zda vyhoví asociaci, jsme nezískali. Šéf Sparty odmítl s LN hovořit - prý je velmi zaneprázdněn. Bohužel v podobném duchu nás odmítá už řadu týdnů. K rekonstrukci se včera písemně vyjádřil i Odbor územního rozhodování magistrátu hlavního města Prahy. Z naší strany nejsou závažné námitky, aby stavba nemohla být dodatečně povolena a zkolaudována, řekla nám jeho vedoucí architektka Kejvalová. Nyní tedy vše záleží na stavebním odboru OÚ Prahy 7, zdali vydá souhlas ke kolaudaci a slavnostnímu otevření při derby pražských S. 
metatext (šv) 
comment Tajné dodatky dodatků odhaleny! Praha (agentura Wild Duck) - Naši zpravodajové zjišťují, že vedle dodatků k tolik diskutovaným Pravidlům českého pravopisu existují ještě dodatky tajné, podstatně důležitější. Zpracování tezí (thesí) k tomuto utajovanému materiálu (matryjálu) bylo jediným krokem programu nedávné tajné schůzky koalice. Tím nabývá boj o pravidla před komunálními volbami dramatické politické dimenze (dimense). Podařilo se nám získat několik příkladů změn, které prosadil nejsilnější koaliční partner. V adjektivu konzervativní se má nadále psát -s- a vždy velké počáteční písmeno K. Dále bude z Pravidel vykázáno slovo klausule (klauzule) jako vulgarismus. Nedotčeny nezůstaly ani vzory substantiv: vzor hrad bude nahrazen vzorem rozpočet (rozpočed). V nejbližší době přinesou naši zpravodajové znepokojivá fakta ze života Jana A. Komenského ve školním roce 1644/45, která vnesou do pravopisné problematiky další světlo. 
essay Chudoba Za přeměny v Maďarsku se musí platit Tibor Szombath, Maďarský sociální pracovník Maďarsko je od parlamentních voleb v roce 1990 svobodnou zemí, to znamená, že každý má i právo být chudým. Jaká však je chudoba v této zemi? Po rozpadu socialismu bylo záhy zřejmé, že západní životní úroveň není možné zavést ze dne na den. Za přeměny se platí draze a musí za ně zaplatit i maďarské obyvatelstvo. Například vysokou inflaci (ročně v průměru asi 20 procent) nenásledují dostatečná vyrovnávací opatření (podpora na nákup základních potravin, léků, školních potřeb, dětského ošacení atd.) a každodenní životní výdaje se tedy postupně zvyšují. Nezaměstnanost dosáhla v únoru 1993 vrcholu ( 700000 registrovaných osob), avšak skutečný počet byl zřejmě vyšší. Dnes se tento počet snížil na asi půl milionu, jenže důvodem poklesu je především skutečnost, že ten, kdo není zaměstnán déle než rok, již podporu nedostane. Není povinen se každý měsíc hlásit ve zprostředkovatelně práce, a proto je vyřazen ze statistiky. O podporu kompenzující nízké příjmy je možné se ucházet prostřednictvím různých žádostí a potvrzení. Její výše představuje zhruba desetinu životního minima čtyřčlenné rodiny se dvěma dětmi. To se pohybuje ve výši kolem 50000 Ft, přičemž minimální mzda činí 10500 Ft (100 USD neboli necelé 3000 Kč), a týká se především nekvalifikované pracovní síly, zejména romské. Ve vědomí lidí současně zůstává zakotveno, že to jsou ti líní, co klidně seberou podporu jiným. Většina tohoto čtyř až pětisettisícového etnika žije v nepředstavitelné chudobě, ve společenské a často i ve fyzické izolaci, především v několika chátrajících budapešťských obvodech a ve východních župách Maďarska. Zhoršení životních podmínek kvalifikovaných dělníků a zaměstnanců, dříve zvyklých na skromnou, ale jistou existenci, představuje pro tuto zchudlou tří až čtyřmilionovou vrstvu silnou frustraci. Právě odtud jsou podnikatelé z nutnosti, kteří pod vlivem státní propagandy, s patřičným vypětím a bez finančního kapitálu začínají ve velkém počtu podnikat, plni falešných iluzí a nadějí - když ne na zbohatnutí, tak alespoň na dobrou obživu. V podmínkách rodícího se kapitalismu na mnohé z nich čeká krach. Velice špatná je situace většiny důchodců, kteří představují zhruba čtvrtinu obyvatelstva. Minimální starobní důchod je 7260 Ft, ale i průměrný důchod stěží přesáhne 10000 Ft. Tato částka není o mnoho vyšší než úhrada za provoz středně velkého bytu v topné sezoně. A tak dilema zaplatit činži, anebo se najíst se pro mnohé stalo realitou. Jsou tací, kteří raději hladovějí, jen aby se vyhnuli hanbě, jiní jsou nuceni žít v neustálém ohrožení. Jejich obavy jsou opodstatněné. Dochází již k vystěhovávání kvůli nedoplatkům za nájem, každodenní záležitostí se stalo vypínání elektřiny, plynu a dálkového topení. Spolu se změnou režimu se různým občanským iniciativám otevřely možnosti pro organizování charitativních spolků a akcí. Tak například vznikly služby na pomoc rodinám, bezplatné kuchyně, utečenecké tábory, ambulance pro drogově závislé, rehabilitační střediska, telefonní linky důvěry, poradenské kanceláře pro mladé a nezaměstnané, ubytování pro svobodné matky a bezdomovce (jejichž počet se v Budapešti odhaduje na téměř deset tisíc) a další instituce. Většina z nich je schopna poskytnout pouze symptomatické léčení, což ovšem nesnižuje jejich význam. Role každé z těchto institucí je pro budování stabilní sociální sítě velice důležitá. Ti, co jsou odkázáni na podporu, se mohou obracet především na orgány místní samosprávy, kde nacházejí poměrně širokou škálu různých druhů pomoci. Problémem je, že každá z těchto podpor představuje minimální částku. Všeobecně platí, že ten, kdo dostane jeden druh podpory, nemůže dostat jiný, i kdyby mu příslušela. Tato praxe není uplatňována pouze u jednotlivých osob, nýbrž i u domácností. Sociálnímu pojištění způsobuje vážné potíže skutečnost, že mnoho podniků (a to nejen malé nebo soukromé firmy) neplatí příspěvky na sociální pojištění. Dluhy těchto podniků dosahují částky 140 miliard Ft (40 miliard korun), a například v září t. r. bude zapotřebí ke zvýšení starobních důchodů částky 29 miliard Ft (290 milionů USD), která bude uhrazena ze státního rozpočtu. Minulá vláda, která se považovala za vládu pravého středu, v letech 1990-1994 ráda uváděla - zejména na počátku - za svůj cíl sociálně tržní hospodářství, avšak návrhy zákonů o sociálním zabezpečení předložila do parlamentu až po dvou a půl letech po převzetí moci, v prosinci 1992. Přijatý zákon nesplnil ani minimální očekávání, protože nejdůležitější otázky ponechal na místních samosprávách s ohledem na jejich samostatnost, aniž by výrazněji rozšířil jejich zdroje a garantoval minimální výši sociálních dávek. Zákon je málo solidární s těmi nejubožejšími. Například ve vesnici postižené nezaměstnaností nemůže matka, která nikdy nepracovala, požádat o podporu na výchovu svých tří dětí, i když je příjem rodiny minimální, zatímco manželka manažera s třemi dětmi a s příjmy vysoce nadprůměrnými může tuto podporu využít. V polovině července nastoupila nová vláda sociálně liberálního zaměření, která má v úmyslu jako jeden ze svých prvních kroků změnit sociální zákon, aby vyšly najevo jeho diskriminační prvky. Kromě toho chce ustavit v rámci občanských práv základní důchod, příspěvky na děti a nové formy podpory, například podporu na další vzdělání. Tady jsou všichni smutní, konstatoval španělský turista, když se vracel na letiště Ferihegy v Budapešti. I takto jednoduše lze shrnout symptomy sociální krize. Stačí, když si vyvoláme fotografie pořízené v podchodech, na nádražích, v blízkosti skládek. Se strohou věcností můžeme uvést: V roce 1970 připadlo na tisíc obyvatel 14.7 nově narozených, v roce 1992 už jen 11.99. V roce 1970 z tisíce lidí zemřelo 11.6 a v roce 1992 již 14.2. Průzkumy životosprávy konstatují, že ke snižování počtu obyvatel nedochází jen z důvodů stárnutí populace. Je alarmující, že v rámci východní Evropy se zejména v Maďarsku rychle snižuje délka života mužské populace. V Rakousku se muži dožívají 72 let, ve Švédsku 74, v Maďarsku za 10 let od roku 1981 do roku 1991 se snížil průměrný věk z 65.5 na 65 let. Sociologové uvádějí tři důvody úmrtí častějších ve věku mezi 15-59 léty než ve stáří. Jsou to: cirhóza jater v důsledku alkoholismu, dopravní nehody a sebevraždy. V roce 1991 dobrovolně ukončilo svůj život 3993 osob, v roce 1992 již 4000 osob a v loňském roce 4500. V dětské nemocnici Pála Heima registrovali v loňském roce 60 dětských sebevražd. Dlouhodobé průzkumy jednoznačně dokazují, že sebevražedné úmysly se výrazněji projevují u mužů než u žen. UNICEF uveřejnil rozbor pořízený v reformních zemích východní Evropy, podle kterého se současně s šířením chudoby snižuje porodnost. Sociální nejistoty potlačují zájem o uzavírání sňatků. Od roku 1990 se počet sňatků pro nedostatek finančních prostředků a nemožnost získat samostatný byt snížil o 35- 40 %. Ústřední statistický úřad zkoumal loňského roku poprvé vzorek nezaměstnaných. Z počtu 2265 osob bylo 1686 žen. Statistika potvrdila to, co jsme věděli i před tím, že čím níže se člověk umístí ve společenském žebříčku, tím kratší dobu žije. V loňském roce byla uveřejněna studie primáře a současně ředitele Celostátního ústavu hygieny práce o škodlivém vlivu nezaměstnanosti na zdraví. Konkrétními údaji dokazuje, že v zemích, v nichž je trvalá nezaměstnanost, je třeba počítat s nárůstem psychosomatických chorob, onemocnění srdečních a cévních, s poruchami osobnostními, s mentálním poškozením, se závislostí na alkoholu a drogách, s poškozením imunitního systému, nervového systému a pohybového ústrojí, se sníženou schopností adaptace. V Maďarsku je počet úmrtí v důsledku srdečních a cévních chorob větší než v kterékoliv jiné průmyslové zemi, alkoholismus se stal lidovou chorobou a počet sebevražd se řadí mezi největší v Evropě. Lze očekávat, že i v jiných zemích může všeobecná nezaměstnanost způsobit výraznější újmy na zdraví a tím i problémy ve zdravotnictví. Je nebezpečné dělat rovnítko mezi bezdomovci a kriminálními živly, avšak opuštěnost a osamělost ve spodních vrstvách společnosti chodí ruku v ruce s kriminalitou. Koho opustila rodina, kdo nemá přátele a zaměstnání, s tím to jde z kopce. Příklady můžeme nalézt v blízkosti tržišť: bezdomovci pomáhají trhovcům, sbírají staré lahve na stadionech a odnášejí do sběru papír. Pokud se v rámci nejnižšího stupně tržní hierarchie chovají slušně, neformální společnost trhovců je svým způsobem uznává a odměňuje je zbytky potravin, poskytne jim i místo ke spánku. I když si své pozice dokáží obhájit, nemohou počítat s tím, že by jim na základě této činnosti byl poskytnut důchod. Ti, co již byli ve vězení, jsou silnější, robustnější a snadno vytlačí z fronty na teplé jídlo ty slabé a staré, které už nikdo neochrání. Katalina Szikorová 
topic_interv Československé dějiny pohřbily Slováky Rozhovor s maďarským historikem László Szarkou, autorem slovenských dějin bez emocí Iván Scipiades, Magyar Hírlap V Maďarsku vyšel přehled dějin slovenského národa z pera maďarského autora naposledy na začátku 20. století. První pokus zaplnit tuto mezeru učinil historik László Szarka svou útlou knihou Dějiny Slováků, kterou vydalo budapešťské nakladatelství Bereményi. Szarka ve svém nástinu slovenských dějin popisuje nestranně a nezávisle na jakékoli ideologii dějiny národa, jehož kultura a mentalita jsou podle něho ze všech sousedních národů Maďarům nejbližší. Od Trianonu nenapsal v Maďarsku nikdo slovenské dějiny. A ačkoliv v Maďarsku mnohé pobuřuje určitý způsob slovenského chápání společných maďarsko-slovenských dějin, velká většina Maďarů sotva cítí potřebu doučování dějepisu, aby historii svých bývalých krajanů opravdu poznali. Co vás vedlo k tomu, že jste se tohoto úkolu ujal, a co na své knize považujete za nejvýznamnější? Ještě dříve než Maďaři pohřbily Slováky československé dějiny. Ačkoliv jsou Slováci našimi tisíciletými sousedy. Typické bylo, že jsme o obyvatelích Československa hovořili vždycky jako o Češích, což pregnantně odráží podstatu československého státu. Taková kniha už strašně chyběla. Do psaní jsem se pustil i proto, že slovenské dějiny nelze vysvětlit bez kontextu historie maďarského státu. Rámec pro velice pomalé slovenské etnické sebeuvědomování, jazykovou a později hospodářskou integraci tvořilo historické Maďarsko. Bez něho by se integrace etnických skupin tvořených předky dnešních Slováků uskutečňovala ve zcela jiném směru. Proto tvrdím, že bez maďarského státu by byl nevznikl ani stát slovenský. To Slováci před rokem 1989 popírali. Vyhlásili dokonce i na vědeckých pracovištích program dehungarizace slovenských dějin.To vše mělo za následek různé hony na čarodějnice, které přežily i rok 1989, jako například slovakizaci názvů obcí a příjmení. Já ukazuji, že maďarské a slovenské dějiny mají mnoho společného, což neznamená, že jsou totožné. Snažil jsem se psát nezávisle na pocitech a ideologiích. Prošel jsem i prameny, o nichž nebývalo zvykem mluvit. Například slovenské opoziční dokumenty adresované ministerskému předsedovi Istvánu Tiszovi, z nichž vychází najevo, že Slováci měli jasno v tom, že vytvoří s Maďary jedno státní společenství. Jako byste se ve své knize snažil být ke Slovákům velmi ohleduplný a zdvořilý. Připomínáte Slováky i v souvislosti s ranými obdobími, kdy se slovenský jazyk, slovenské etnikum, natož slovenský národ ještě ani nevytvořily - to z knihy jednoznačně vychází najevo. Od začátku objasňuji, že staroslovanský konglomerát, který se usadil v Panonské nížině, byl před příchodem Maďarů územně souvislý. Severoslovanské území, které příchod Maďarů oddělil od jižního, bylo od příchodu Maďarů samostatné, jazykově každopádně. Slovo slovenský používám z jazykového hlediska, protože pro předchůdce dnešní slovenštiny je zcela zbytečné hledat slova jako stará slovenština nebo podobná označení. Začátek procesu jazykového osamostatnění je na území dnešního Slovenska prokazatelný již velice záhy. Hospodářské osamostatnění bylo mnohem pomalejší, právě tak jako politické. Jak reagovali na Slovensku na knihu, z níž přes veškerý takt jasně vychází najevo, že všechno, co dnes Slováci s oblibou tvrdí o tisícileté maďarské porobě nebo o moravsko-slovenské kontinuitě, podle které Slováci pocházejí z Velkomoravské říše, je mýtus? Knihu dosud recenzovali dva slovenští kolegové, jeden z nich je Richard Maršina, nestor slovenské historiografie, který nemá žádné námitky proti koncepci, spíše pocit jisté neúplnosti (ale o úplnost jsem se ani nemohl příliš pokoušet). Za trochu neúměrně dlouhou považoval kapitolu o 19. století (je to moje specializace). Jsou to oprávněné námitky, ale v případě nástinu je taková neúplnost snad přijatelná. Druhá reakce přišla z publicistických kruhů. Mnohem kritičtější bylo přijetí knihy v Maďarsku. Mnozí mi vytýkají, že uvádím do pohybu již ustálený obraz dějin. Jiní nevědí, co si počít s dávnou slovanskou kontinuitou, která přece v opravdovém maďarském historickém povědomí nemá co pohledávat (jako by to ani nebyla součást zdejších dějin). Pocházejí tyto maďarské námitky z odborných kruhů? Ano, odborníci na středověk měli námitky například v souvislosti s velkomoravsko-slovenskou kontinuitou. Maďarští publicisté v Maďarsku i na Slovensku zdůrazňovali zase spíše to, že k otázce přistupuji novým způsobem a prost jakýchkoli emocí. Proč jsou názvy obcí uváděny v knize jen maďarsky? To je oprávněná otázka. Připojil jsem ke knize seznam místních názvů (ve kterém budou mimochodem ve druhém vydání provedeny opravy). Vlastní text by příliš zatížilo, kdyby se v něm stále opakovaly slovenské varianty. V takové malé knize by to závažně narušilo plynulost výkladu. Jaký je zájem o Dějiny Slováků? Dva tisíce výtisků prvního vydání je rozebráno. Připravujeme druhé vydání. Jeho velká část je určena maďarským gymnáziím na Slovensku, některá již naznačila, že by s radostí přivítala, kdybych u nich měl mimo rámec osnov hodinu dějepisu. Bylo by to skutečně minimum, aby gymnazisté dostali do ruky záživné, souvislé, z maďarského pohledu psané, ale ne nepřátelské slovenské dějiny. Zájem projevili i maďarští Slováci. Ani oni nemají původní, přehlednou knihu o svých dějinách. 
overview ABB mírně zvýšila příjmy Mezinárodní elektrotechnický koncern Asea Brown Boveri zveřejnil výsledky svého hospodaření za první pololetí tohoto roku. Hodnota přijatých zakázek se v porovnání se stejným obdobím loňského roku zvýšila o 3 %, z 15026 mld. USD na 15.475 miliardy. Vyjádřen v místních měnách, tento nárůst představuje dokonce 6 %. Zvýšily se rovněž tržby, i když pouze mírně, a to na 13.1 mld. USD z předchozích 13.084 miliardy. Toto zvýšení umožnila skutečnost, že se obchodní klima v Evropě postupně zlepšuje a stoupá poptávka, zvláště po standardních výrobcích ABB. Poptávka po investičním zboží zatím stagnuje. Finanční výsledky ABB zatím ještě nestačilo ovlivnit oživení ekonomické aktivity v USA. Ve všech ostatních částech světa, mimo jiné i v zemích střední a východní Evropy, se postavení ABB zlepšuje. Největší zakázky koncern obdržel z Malajsie, SRN a Nizozemí (elektrárny s kombinovaným cyklem), na tepelnou elektrárnu pro Austrálii, na rozvod vysokého napětí pro Filipíny a na lehký vlakový tranzitní systém, který bude postaven v Turecku. Zajímavý je údaj o zvýšení příjmů z vývozu jednotlivých národních poboček koncernu. Vedle Švédska a Švýcarska zpráva zahrnuje i Českou republiku a Polsko. Koncem prvního pololetí dosáhl počet zaměstnanců ABB na celém světě čísla 211 tisíc. V některých zemích došlo k jejich poklesu, jinde naopak, avšak výsledkem je celkový úbytek 1500 zaměstnanců. (am) 
news Žádný obchod na Plodinové burze Brno (jak) - Žádný obchod se neuskutečnil během včerejšího burzovního shromáždění na Plodinové burze Brno. U potravinářské pšenice a krmného hrachu byl příčinou značný cenový rozdíl mezi nabídkou koupě (průměrná cena 2600 Kč) a nabídkou prodeje (průměrná cena 3070 Kč), u ostatních komodit byla zaznamenána pouze nabídka koupě nebo nabídka prodeje. Další burzovní shromáždění se bude konat 13. září. 
news Kauza Bojnický oltář snad uzavřena Praha (ir) - Česká strana je připravena podepsat směnnou smlouvu o výměně Bojnického oltáře za deset slovenských obrazů tak, jak byla původně připravena, prakticky hned, řekl včera ministr kultury P. Tigrid po jednání se svým slovenským protějškem Ĺ. Romanem. Podle Tigrida je to vstřícný krok. Dohodli jsme se, že vyzveme ředitele Národní galerie v Praze a Slovenské národní galerie, aby začali jednat o zapůjčení deseti slovenik zpět na Slovensko, ale také o možnosti půjčit Bojnický oltář do Prahy, uvedl Roman. Slovensko by chtělo s uzavřením smlouvy počkat na vyjádření ředitelů obou galerií. Už bychom to měli dávno za sebou, kdyby se neobjevila různá prohlášení, která celý případ zpolitizovala. Chtěl bych se za Slovensko omluvit V. Klausovi, který byl do tohoto problému zatažen, ač s ním nemá nic společného, řekl Roman. 
news Odolnější botičky Vsetín (ce) - Zařízení od firmy Proconsult Praha, které má zamezit odjezdu nesprávně zaparkovaného automobilu, oceňují městští policisté ve Vsetíně. Botičky nového typu zde používají od srpna a zatím nedošlo k jejich odcizení ani poškození. Městská policie pracuje ve Vsetíně teprve tři měsíce a během této doby už se jí podařilo zadržet pachatele většího počtu krádeží horských kol, zadržela celostátně hledanou osobu, spolupracovala s Policií ČR při pátrání po pachateli vraždy. V minulém týdnu se podílela na prohledávání nemocnice, kde měla být podle anonymního telefonátu uložena výbušnina. Jak řekl LN velitel vsetínské městské policie Josef Jirků, značný podíl na narušování veřejného pořádku mají romští spoluobčané. Ve Vsetíně představují jen asi 1.5 procenta z počtu obyvatel, ale páchají 55 procent veškerých trestných činů. 
news Bude se vrchní soud zabývat Wallisem? Praha - Návrh stížnosti pro porušení zákona v trestní věci proti Václavu Wallisovi včera předložil vrchní státní zástupce Libor Grygárek ministru spravedlnosti Jiřímu Novákovi. Stížnost, pokud ji ministr podá, napadne rozhodnutí Krajského soudu v Plzni, který věc vrátil státnímu zástupci k došetření. Grygárek to uvedl včera. Zastupitelství podle něj shledává nezákonným, že odvolací Krajský soud vrátil věc do přípravného řízení (státnímu zástupci k došetření) za situace, která je zralá k rozhodnutí. Nezákonnost spatřuje zastupitelství i v tom, že soud špatně zhodnotil právní kvalifikaci, pokud tvrdí, že Wallis při páchání trestné činnosti nebyl veřejným činitelem, uvedl Grygárek. Pokud ministr stížnost podá, bude o ní rozhodovat Vrchní soud v Praze. Ten buď rozhodnutí Krajského soudu potvrdí, nebo usnesení či jeho část zruší a Krajskému soudu může nařídit, aby ve věci znovu jednal a rozhodl. Vrchní soud také může věc vrátit soudu prvního stupně. 
news Pražský hotel Mozart bude mít vlastní lanovku Praha - V Praze na Smíchově nedaleko Bertramky bude stát nový čtyřhvězdičkový hotel švýcarské společnosti Mövenpick. Pražský radní Michael Hvížďala informoval, že hotel, který bude vybaven 440 lůžky, budou tvořit dvě od sebe oddělené části - spodní část v Plzeňské ulici a na rohu Mozartovy a Duškovy ulice, která ponese název Mozart, a horní atriový hotel Mrázovka, který bude vystavěn v klidném prostředí na kopci téhož jména. Spodní budova bude sloužit i jako protihluková ochrana oblasti Mrázovka. Obě budovy budou spojeny šikmým výtahem s prosklenou kabinou. Vznikne tak jakási lanovka o délce zhruba 100 metrů. Toto netradiční řešení je součástí obchodní politiky společnosti Mövenpick, která klade při svém podnikání důraz především na mnohostrannost a originalitu, prohlásil M. Hvížďala. Mövenpick provozuje několik desítek hotelů nejen v Evropě, ale i v Asii a Africe. Kromě toho je známý i jako obchodní a potravinářská firma. 
news Pistole v nemocnici Plzeň (vet) - V plzeňské nemocnici MUDr. Mulače se stala obětí loupežného přepadení prodavačka tamějšího bufetu. Jeden ze zlodějů ženu ohrožoval pistolí a druhý inkasoval. Prodavačka jim musela vydat 8400 korun a 45 kartonů cigaret. 
comment Výsledek kontroly NKÚ může být zajímavý Poznámka Marek Stoniš Kolegium Nejvyššího kontrolního úřadu rozhodlo o rozsáhlé revizi tří státních institucí - Státního fondu kultury (SFK), ministerstva kultury a ministerstva financí. Půl roku trvající akce by měla především prověřit všechny okolnosti související se zástavou a následujícím pronájmem dvou pražských architektonických památek - domu U Černé Matky boží a paláce U Hybernů. Tyto dva domy nejprve správce SFK Ladislav Kratochvíl, který je zároveň náměstkem ministra kultury, dal coby záruku na úvěr pro rozjezd České lotynky a jeden z nich vzápětí za symbolickou cenu pronajal další firmě. Takové manipulace se státním majetkem logicky vyvolávají pochybnosti o jejich oprávněnosti a kontrola ze strany NKÚ je pouze jejich logickým vyústěním. Je na místě, že kolegium NKÚ se rozhodlo rovněž prověřit roli ministerstva financí na českém loterijním trhu. Jsou to právě úředníci ministerstva financí, kteří vydali povolení k provozování téměř identických číselných loterií České lotynce a posléze i Sazce. A to i přesto, že loterijní zákon č. 202 z roku 1990 hovoří jasně - pokud provozuje loterii stát, nemůže tak činit nikdo jiný. V této souvislosti nezbývá než dodat, že Sazka je privátní akciovou společností s nulovým podílem státu. Přestože není možné předjímat výsledek kontroly NKÚ, už dnes se zdá být jisté, že některým státním úředníkům bude po jeho zveřejnění pořádně horko. 
news Alžírští extremisté vyhrožují Maroku Alžír - Islámští fundamentalisté z Alžírska včera zveřejnili výhrůžku na adresu Maroka, že sáhnou k násilí, budou-li Alžířané v Marockém království vystaveni špatnému zacházení. Výhrůžku vydala Islámská fronta spásy (FIS), jejíž zákaz po volbách v roce 1992 vyvolal v Alžírsku katastrofální vlnu násilí a teroru. Maroko včera poněkud zmírnilo svou vízovou politiku vůči Alžířanům, když v několika marockých městech zazněly hrozby pumových atentátů. Kvůli falešné pumové hrozbě v Marrákeši stovky lidí opustily správní budovu v centru města a podobně se rychle vylidnilo železniční nádraží v Rabatu. Alžírští muslimští extremisté uvedli, že marocká policie s Alžířany špatně zachází. Stovky Alžířanů byly údajně zavlečeny na policejní stanice, kde byly vyslýchány. 
invitation Tři nové básnické bibliofilie Exkluzivní bibliofilské verze tří básnických sbírek představí tento týden nakladatelství Český spisovatel. Modlitba k Janince Jiřího Gruši s grafikou Jana Součka a Jedna loď (Laura Blair) Ivana Diviše s ilustrací Vladimíra Tesaře výrazně čerpají z již vydaných nebibliofilských verzí. Jsou ovšem ručně vázány, opatřeny zlatou a stříbrnou ražbou, signovány autorem a doprovázeny grafickým listem. Jednotná cena bibliofilských svazků vydaných v číslovaném nákladu sto výtisků je stanovena na 400 korun. Dosud nepublikovaná sbírka Karla Šiktance (1928) Srdce svého nejez je třetí knihou této řady. Představena bude zároveň jak její standardní verze, tak i bibliofilská replika s grafikou Františka Hronovského. (šek) 
invitation Dny americké kultury otevře etnologie Slavnostním zahájením expozice Kouzlo dřeva dnes v libereckém Severočeském muzeu začínají Dny americké kultury. Zúčastní se ho i ředitel Schenka z Muzea umění Jihu z Mobile v Alabamě, které putovní výstavu připravilo. Jedná se o dřevěné nádoby, figurky, vázy a mísy, při jejichž tvorbě se nechali američtí tvůrci inspirovat hlavně tradičními indiánskými technikami. Obdivuhodná je už sama struktura dřeva. Umělci pracovali s ebenem, sekvojí a jinými tropickými dřevinami, řekl LN ředitel Severočeského muzea v Liberci Alois Čvančara. Výstava bude otevřena do 20. října, pak poputuje do Bratislavy a dalších evropských měst. (mag) 
sport Kirjakov a spol. se vracejí Moskva - Příští středu vstoupí do nové sezony reprezentační fotbalové mužstvo Ruska. Do týmu se po bojkotu vracejí Kirjakov z Karlsruhe, Kančelskis z Manchesteru Unt., Šalimov z Interu Milán a Kolyvanov z Foggie. 
sport Krátce Pakosta a Palinek v kvalifikační skupině Světové série v plážovém volejbalu v Brazílii porazili Peru 15:4 . 
person_interv Imunita proti fanatismu je možná Izraelský spisovatel Amos Oz pro Lidové noviny Daniel Kumermann, Petr Matoušek Neptejte se mě, proč jsem přijel do Prahy. Je to přece normální sem přijet. Otázka by spíše měla znít, proč jsem nepřijel dřív, a pak by odpověď byla: protože to nebylo dřív možné. Izraelský spisovatel Amos Oz, který je v Praze na soukromé návštěvě, poopravil i druhou otázku týkající se Prahy: Kdybych měl říci, že jsem v Praze poprvé, nebylo by to také správné. Praha je jako Jeruzalém. Ani tam není možné přijet poprvé, protože jste v něm byli již mnohokrát předtím ve svých snech a fantazii. Budete zde hledat Golema? To není nutné, Golem je všude ve světě. Je s ním ale problém: neumí vtip ani říci, ani jej vzít. Píšete o fanatismu. Bojíte se rostoucí síly fanatismu na Blízkém východě? Myslím, že jsem vymyslel lék - smysl pro humor. Nikdy jsem neviděl fanatika se smyslem pro humor, ani člověka, který neztratil smysl pro humor, aby se stal fanatikem. Kdyby se mi tedy podařilo dostat smysl pro humor do tabletek nebo do injekcí, a tím lidi proti fanatismu imunizovat, měl bych šanci na Nobelovu cenu ne v literatuře, ale v medicíně. Kdybych věřil v mesiáše, myslel bych si, že přijde se smíchem a bude vyprávět anekdoty. Lze vyřešit problém Jeruzaléma? Jeruzalém volá po imaginativním řešení. Jak něco rozdělit a současně udržet v jednotě, aby patřil jednomu a současně i druhému. Jeruzalém je plný fanatiků, včetně mírových. Řešení tedy může přijít pouze od vědy zvané srovnávací fanatismus. Jeruzalém se musí stát nefanatickou konfederací fanatiků. To je jediný způsob, jak spolu mohou fanatici existovat. Delší rozhovor s Amosem Ozem přinese sobotní příloha Národní 9 
collection Krátce Pobočka Thajské obchodní komory bude zřízena v Praze. Recipročně vznikne v Thajsku zastoupení české hospodářské komory. Během návštěvy v ČR se na tom dohodli představitelé obou stran. (pin) Americký index obchodní důvěry, který vyjadřuje míru optimismu ohledně vývoje ekonomiky, odbytu a zaměstnanosti v příštích šesti měsících, se v srpnu snížil na 49.9 bodu, z 56.4 bodu v červnu. V dubnu byla jeho hodnota rovněž 49.9 bodu. Index vychází z názorů 8263 respondentů. 
review Digital si svého OEM partnera vybral opravdu dobře. Notebook DECpc 450SLC/e je sice od Olivetti, ale vypadá nadmíru slušně. Za jízdy jde dokonce vyměnit i akumulátor a disk. K dispozici je i zvuková karta a pěkný stavový displej. Musím přiznat, že mne notebook od Digitalu hodně překvapil. -wig 
caption Sbohem, Německo, zpívali ruští vojáci při pochodu kolem památníku v Treptowském parku. Foto Reuter 
invitation Na vlastní oči v Sedlčanech Skupinky rockových fanoušků bloudí Sedlčany nebo vysedávají po hospodách. Přijely na největší rockový maraton tohoto roku, na kterém mělo vystoupit 80 skupin z domova i ze světa. Akce, která byla naplánována několik měsíců dopředu, byla na poslední chvíli zrušena bez jediného slova vysvětlení. Mezi lidmi ve městě se šíří nejrůznější fámy. Pravdou je, že jediný organizátor a pořadatel celého festivalu se týden před jeho začátkem oběsil. O tom, co dohnalo 23letého mladíka k sebevraždě, zda se stal terčem vyhrožování nebo neunesl tíhu odpovědnosti v podnikání, jakou roli sehrál v celém případu kapelník skupiny Markýz John, se dovíte v pořadu Na vlastní oči, který vysílá NOVA dnes ve 20.55, a věnují se mu i zítřejší Lidové noviny. (okř) 
news Pro peníze se bude chodit na poštu Praha (teb) - Na poštách v Praze dnes končí omezený prázdninový provoz, fronty u poštovních přepážek, na které si dost našich čtenářů stěžovalo, by se proto měly zmenšit. Průběh úplně bez front však ředitelství pošt v Praze zatím přislíbit nemůže, protože pražská pošta má značný nedostatek personálu. Chybí přes 160 lidí, hlavně doručovatelů a zaměstnanců u přepážek. Tuto situaci pošta v Praze řeší tím, že od 1. září zvýší platy všem zaměstnancům přibližně o 25 procent a doufá, že tak přiláká nové pracovníky. Na dotaz Lidových novin, odkud chce pošta na toto zvýšení vzít peníze, odpověděl ředitel České pošty Petr Angelis: Pošta si bude na sebe muset vydělat. Chystáme snížení množství oprav na poštovních budovách, abychom ušetřili. Platy, důchody ani poukázky, které přesáhnou limit 5000 Kč, se ode dneška nebudou doručovat do bytů. Adresát si je bude muset vyzvednout na poště. Toto opatření se zavádí proto, že v poslední době se zvýšil počet přepadení doručovatelů. Výjimky budou tvořit staří a nemocní lidé, kteří si pro důchod dojít nemohou, řekl Petr Angelis. 
news Čermín: Odškodněni by měli být i oboustranní sirotci po obětech Praha (mrk) - O oboustranné sirotky po popravených či zemřelých v koncentračních táborech by se měl rozšířit okruh osob, jimž má být poskytnuta jednorázová finanční částka za perzekuci v době druhé světové války. Uvedl to včera předseda Českého svazu bojovníků za svobodu (ČSBS) Jakub Čermín. Svaz bude podle jeho slov apelovat na poslance, aby do vládní předlohy zákona sirotky doplnili. Podle návrhu zákona, který má být projednán parlamentem v září, se odškodnění vztahuje na žijící politické vězně a všechny vdovy či vdovce. Za každý započatý měsíc perzekuce dostanou 2300 korun, vdovy a vdovci, jejichž manžel byl popraven nebo v koncentračním táboře zemřel, jednorázově ještě 100 tisíc korun. Na otázku LN, jak bude svaz pomáhat svým velmi starým členům v administrativních náležitostech, Čermín sdělil, že všechny k napsání žádosti osobně vyzvou a instruují. Potom žádosti shromáždí a předají České správě sociálního zabezpečení. Podle ČSBS nemůže zákon plně nahradit škody, a konečným plátcem musí být proto Německo. Preambule zákona prý vládu dostatečně zavazuje k tomu, aby toto odškodnění na Německu vymohla. 
news Za dvojnásobnou vraždu tři roky vězení Soudní síň Písek (dan) - Před Okresním soudem v Písku se konalo hlavní líčení ve věci pětatřicetiletého Stanislava H., který loni v dubnu zastřelil v píseckém Tropio baru dva muže. Líčení probíhalo v nepřítomnosti obžalovaného, neboť ten se ze zdravotních důvodů omluvil. Podle obžaloby Stanislav H. uvedeného dne bezdůvodně vyňal z pouzdra svou legálně drženou pistoli, zamířil jí na hlavu svého kamaráda, jemuž prostřelil hlavu, a stejnou střelou usmrtil i opodál stojícího barmana. Obžalovaný, jehož výpověď byla čtena z protokolu o výslechu v předběžném řízení, k události uvedl, že zbraň vytáhl bezmyšlenkovitě a chtěl zmáčknout pouze pojistku, kterou se vyhazuje zásobník. Náhodou prý přitom asi zmáčkl kohoutek. Přiznal, že si s pistolí pohrával několikrát denně, i když ví, že se to nemá. Jeden ze svědků, které S. H. rovněž již dříve zastrašoval namířenou zbraní, potvrdil, že se obžalovaný tímto způsobem předváděl i na jiných místech a jednou před ním měl poznamenat, jak rád by si vystřelil na živý terč. Choval se prý jako pistolový maniak, jemuž pistole sloužila nikoliv k obraně, ale k zastrašování. Psychiatři dospěli k závěru, že se jedná o osobu nezdrženlivou a vysoce vztahovačnou, přičemž z doložených posudků vyplývá, že S. H. trpí poruchou osobnosti dříve označovanou jako psychopatie. Jak dodal znalec, je katastrofa, že takový člověk mohl dostat zbraň. Několikrát trestaný Stanislav H. (který je stíhán na svobodě, neboť podle soudu nenaplňuje vazební důvody) byl uznán vinným z trestného činu ublížení na zdraví a odsouzen ke třem rokům nepodmíněně do věznice s dohledem. 
news Prezident Miloševič chce obklíčit Bosnu a Hercegovinu kontrolami Sarajevo - Srbský prezident Slobodan Miloševič je ochoten povolit mezinárodní kontrolu své blokády bosenských Srbů, pokud bude obdobná kontrola uplatněna i na hranicích Chorvatska a Bosny. Kontrola této hranice by měla bránit dovozu zbraní pro bosenské Muslimy. Miloševič je ochoten připustit na hranici Srbska 400 pozorovatelů z Ruska, Řecka a dalších spřátelených zemí. Oznámil to včera srbský tisk. Zvláštní zmocněnec generálního tajemníka OSN pro bývalou Jugoslávii Jasuši Akaši řekl včera italskému listu La Repubblica, že papeži Janu Pavlovi II. nemůže dát nikdo stoprocentní bezpečnostní záruky při návštěvě Sarajeva. Papežova návštěva se má uskutečnit 8. září. Vláda tzv Republiky srbské v Bosně zakázala provádění jakýchkoli plateb do Jugoslávie. Zákaz mimo jiné znemožňuje vyplácení důchodů bosenským Srbům, žijícím v Jugoslávii. Vůdce muslimských separatistů z enklávy Bihač na západě Bosny Fikret Abdič dnes odmítl plán návratu asi 50000 uprchlíků z Bihače do svých domovů, které by byly pod ochranou OSN. Plán mu v úterý předložil velvyslanec USA v Chorvatsku Peter Galbraith. 
news Baskická Tygřice zadržena policií Paříž - Francouzská justice vzala do vazby další osobnost mezinárodního terorismu Maríi Idoyauovou Lópezovou-Rianovou, zvanou Margarita nebo také Tygřice, a zahájila proti ní trestní stíhání. Španělskou teroristku zatkla francouzská policie na jihu Francie. Vyšetřující soudkyně zahájila proti zatčené stíhání pro spolupráci s teroristy, nepovolené ozbrojování a pro falšování dokladů. Margarita je podezřelá z vražd 23 osob, které měla spáchat ve službách separatistické organizace ETA, bojující za vytvoření nezávislého baskického státu na severu Španělska a jihovýchodě Francie. Policie uvedla, že Tygřice byla aktivistkou ETA od svých 15 let. 
advice Osvojení dítěte PhDr. Marie Holá, Vedoucí Poradny pro náhradní rodinnou péči v Kolíně Poradna Po necelém roce známosti jsme se rozhodli uzavřít manželství. Dnes jsme již sedm let svoji a domníváme se, že jsme si čím dál tím bližší, ale k úplné spokojenosti nám chybí ten třetí, kterého si oba moc přejeme, rok od roku více. Takto a podobně vypovídají manželé v naší poradně pro náhradní rodinnou péči o své dosud nenaplněné touze po rodičovství. Ocitají se na životní křižovatce. Jsou postaveni před nelehké rozhodnutí. Máme adoptovat dítě z kojeneckého ústavu, nebo dětského domova? Rozhodování podat si žádost o osvojení dítěte není pro manžele vůbec snadnou záležitostí a může znamenat i konec manželství, kdy se jeden z partnerů s tímto zásadním obratem nedokáže vyrovnat. Manželé se v první řadě se svou žádostí o adopci obrátí na pracovníka oddělení péče o děti příslušného okresního úřadu podle místa jejich trvalého bydliště. Zde se jim dostane úvodních fundovaných informací o náhradní rodinné péči. Sociální pracovník seznámí manžele se zásadními požadavky kladenými na budoucí osvojitele, požádá je o souhlas k vyžádání lékařských zpráv o jejich zdravotním stavu. Součástí spisové dokumentace žádosti jsou i výpisy z rejstříků trestů a životopisy manželů. Sociální pracovnice okresního úřadu je průběžně v kontaktu jak s manžely, tak i s poradnou pro náhradní rodinnou péči a je nápomocna při uskutečňování adopce dítěte. Kompletní žádost o adopci je postoupena po nezbytné evidenci na příslušném oblastním pracovišti Ministerstva práce a sociálních věcí ČR poradně pověřené otázkou náhradní rodinné péče k dalšímu řízení. Každá pověřená poradna spravuje agendu žadatelů o adopci v rámci větších územních celků. Například naše poradna v Kolíně působí ve dvanácti okresech středních Čech. Každoročně přicházejí nové žádosti o adopci, každým rokem nachází několik desítek sociálně osiřelých dětí své nové rodiče. Stále však je velký nepoměr mezi počtem žadatelů a počtem dětí uvolněných do osvojení v neprospěch manželských párů, a proto je čekání na děťátko samozřejmostí. Naší poradně se za dvacet let existence podařilo v týmové spolupráci s pracovníky kojeneckých ústavů, dětských domovů a oddělení péče o děti najít rodinné zázemí pro téměř patnáct set dětí. Tento počet zahrnuje vedle dětí osvojených i děti, pro něž měli otevřenou náruč, a hlavně srdce pěstouni. - Žadatelé o adopci jsou poradnou po doručení jejich spisové dokumentace vyzváni k první návštěvě. Při ní mají možnost důvěrného rozhovoru se sociálním pracovníkem a psychologem poradny a zároveň vyplní psychologické dotazníky - testy. Další setkání v poradně se odehrává v odstupu několika měsíců a je ve formě skupinové besedy manželských párů nad modelovými situacemi výchovy dětí. Třetí setkání je opět s určitým časovým odstupem, který umožňuje manželům znovu popřemýšlet o specifičnosti náhradního rodičovství a v rozhovoru s psychologem poradny probrat svou konkrétní individuální situaci. Celou dobu čekání se snažíme naplnit přípravou na rodičovství, získáváním informací a vědomostí o psychomotorickém vývoji dítěte, zdravotní problematice dětství a specifických problémech výchovy osvojených dětí. Dítě je v naší společnosti všeobecně stavěno v žebříčku životních hodnot na jedno z předních míst a zároveň považováno za nedílnou součást manželství. Paleta příčin bezdětnosti je velmi pestrá a ani v budoucnu nelze čekat, že procento bezdětných manželství bude klesat. Lékaři gynekologové a sexuologové by měli seriózně a včas posoudit zdravotní stav svých klientů a klientek při léčení neplodnosti. Dalo by se tím předejít trpkosti a hořkým slzám žadatelů o osvojení, kteří jsou náhle postaveni před realitu čekací doby na dítě. Regiony České republiky mají různé čekací doby. Ve středních Čechách je doba čekání na osvojení kolem tří až čtyř let. 
news Obec spisovatelů hodlá rázně promluvit do kauzy Holanova deska Obec spisovatelů se bude v kauze Holanovy memoriální desky opírat o odborné stanovisko znalce básníkova díla Vladimíra Justla. LN to včera sdělila předsedkyně Obce spisovatelů Eva Kantůrková. Čekáme na oficiální přípis ze Správy obecního majetku (SOM) Prahy 1, vyjádřila se Kantůrková k postupu vlastníka domu, jenž chce před případným zásahem znát stanoviska kulturních institucí. SOM totiž vytýká nájemníku Josefu Hronovi, který 7. července tohoto roku desku Holanovi soukromě odhalil, nezákonný postup. Experti v čele s Justlem se zase shodují v názoru, že deska byla odhalena na nesprávném místě. Pakliže budeme osloveni, hodláme postupovat dosti rázně, uvedla Kantůrková a podotkla, že by kauza mohla být předmětem jednání už na příštím zasedání rady 21. září. (šek) 
news Nezaměstnanost v SRN Düsseldorf - Letos v červenci stoupl počet nezaměstnaných v Německu zhruba o 100000 a dosáhl 3.7 milionu. Koncem prvního letošního pololetí bylo na území bývalého západního Německa o 417000 nezaměstnaných více než na konci roku 1993, což znamenalo nárůst o 18.9 procenta. Naproti tomu se počet nezaměstnaných ve východní části Německa zvýšil o 91000, respektive o osm procent. 
news ČT derby vysílat nebude Praha (tse) - ČT podepsala smlouvu o vysílacích právech na pohárový zápas Slavie s AIK Stockholm. Na otázku LN, která televize bude příští týden vysílat derby Sparta - Slavie, vedoucí sportovního odd. Baumruk sdělil, že smlouva ČT na domácí zápasy Sparty stále platí, i když byla Sparta ČMFS v podstatě donucena, aby vstoupila do projektu STES. Včera Sparta podle Baumruka nabídla ČT vyrovnání její původní smlouvy formou marketingových aktivit. Něco takového je pro veřejnoprávní televizi nepřijatelné, řekl. Do doby vyřešení problému nebude ČT plánovat další vysílání přenosů z domácích zápasů fotbalového oddílu Sparty, což se týká i blížícího se derby. 
sport Bez proher se hrát nedá Praha (ber) - Ve fotbalu už to tak chodí, po výhrách přijdou i porážky. Bez nich se hrát nedá, i když jsem nečekal, že to přijde tak brzy, konstatoval po domácí porážce s Č. Budějovicemi (1:2) trenér Slavie Beránek. Červenobílým se proti soupeřům z jihu Čech poslední dobou nedaří, v loňském ročníku skončily oba zápasy remízou 1:1. Slavii navíc zajišťovala bod na podzim doma penalta a v jarní odvetě až Rusnákův gól v poslední minutě. Hosté slavili úspěchy s výborně propracovanou obrannou hrou, všichni jejich hráči se ihned po ztrátě míče vraceli na svá místa v defenzivním rozestavení a slávisté se touto hustou sítí vůbec nemohli prokousat. Když ovšem Jihočeši prověřili obranu Slavie, našli v ní skulinky. Přitom se na místo libera vrátil omilostněný Suchopárek. Po dvou brankách si ovšem vyměnil místo s Kozlem, který jej v minulých zápasech velmi úspěšně zastupoval. Uvidíme, jestli k této změně nepřistoupíme trvale, na to mám dost času, řekl po utkání trenér Beránek a k další změně v obraně dodal: Příčinou Pěničkova střídání byly dva centry předcházející gólům, které šly z jeho strany. 
news Varování těm, kdo staví načerno Stavby budované v rozporu s povolením se vyskytují i v Praze Křišťanovice, Praha (dan, kva) - V obci Křišťanovice nacházející se v chráněné krajinné oblasti Šumava byl včera z příkazu Stavebního úřadu města Prachatice zbourán rozestavěný penzion, který tu začali načerno přistavovat ke svému rekreačnímu domku manželé Benčovi. O povolení požádali v červnu 1992, jejich žádost však byla zamítnuta, neboť podle územního plánu lze v rekreační lokalitě stavět pouze rodinné domky do osmdesáti metrů zastavěné plochy. Zamítavé stanovisko potvrdil i odvolací orgán. Benčovi přesto začali stavět a ve stavbě pokračovali i když museli zaplatit dvacet tisíc pokuty. Loni v květnu stavební dohled zjistil, že je vyzděné už celé podlaží včetně stropu. Stavební úřad majitelům nařídil odstranit stavbu do konce srpna. Pan Benčo si najal advokáta a rozesílal stížnosti všem možným institucím včetně Ústavního soudu, popisuje situaci tajemník Městského úřadu Prachatice Karel Mráz a dodává, že pan Benčo nemá dodnes zkolaudovaný ani samotný domek. Jako bývalý tajemník OV SSM měl prominentní postavení a zřejmě se domnívá, že si i nadále může dovolit víc než ostatní. Precedentní rozhodnutí má být podle Mráze i veřejným upozorněním pro ostatní. Náklady na demolici budou předepsány k úhradě stavebníkům. Nepovolené stavby, nebo stavby budované v rozporu se stavebním povolením se vyskytují i v Praze. Jak ale LN sdělila pracovnice magistrátu Kamila Veselá, bourání tu pamatují naposled asi před pětadvaceti lety. Tehdy šlo o garáž. Před půl rokem řešily úřady případ z Letňan, kde si jeden občan rozestavěl rodinný dům bez ohledu na předpisy. Sousedi si stěžovali, ale dnes už je stavba před dokončením, říká K. Veselá a dodává, že problémy s úřady a se sousedy má momentálně například i F. Ringo Čech, který staví v Modřanech. Nejkřiklavější případ současné doby je však přestavba stadionu Sparty na Letné, která probíhá bez povolení. Přitom tam jde o zásadní změnu dispozic na místě, které tvoří vlastně určitý protějšek Pražskému hradu. Praha 7 vydala několik příkazů k zastavení stavby, ta však pokračuje dál. 
news Jídlo poblíž hranic stojí více České Budějovice (dan) - Zatímco v průměru za Českou republiku vzrostl za první pololetí cenový index potravinářského zboží o 2.5 procenta, v okrese České Budějovice se zvýšil o 3.4 procenta. Podle hodnocení Krajské statistické správy Č. Budějovice to lze přičítat poloze v blízkosti západních hranic, a tím i značné možnosti nákupů zahraničních turistů. Jak vyplývá z údajů správy, k největšímu cenovému nárůstu došlo u cukru a cukrářských výrobků (o 7.1 procenta). V rozhodující položce spotřeby potravin, kterou tvoří maso a masné výrobky, se pak ceny v okrese zvýšily o 2.5 procenta. 
news Mise podpoří rozvoj obchodu se zeměmi Latinské Ameriky Praha (ev) - Podnikatelskou misi do Kolumbie, Peru, Argentiny a Paraguaye připravila na dny 25. října až 8. listopadu Hospodářská komora ČR. LN o tom informoval ředitel jejího odboru zahraničních styků Vladimír Prokop. Země Latinské Ameriky jsou tradičním hospodářským partnerem České republiky. V roce 1993 přes polovinu českého vývozu do této oblasti tvořily stroje a zařízení, jako např. textilní, kožedělné, obráběcí, tvářecí a polygrafické stroje, traktory, osobní a nákladní auta, motocykly, ložiska, měřicí a vědecké přístroje, vysokozdvižné vozíky, zbraně a střelivo, energetická zařízení, stavební stroje, ruční nářadí atd. Z nestrojírenských výrobků to bylo zejména sklo, bižuterie, chmel, slad, sušené mléko, chemikálie, válcovaný materiál, armatury, kovový nábytek, textilní příze, hudební nástroje, papír a další. Trh Latinské Ameriky je podle V. Prokopa schopen absorbovat naši strojírenskou a spotřební produkci bez velkých problémů, tuto možnost však čeští výrobci nevyužívají dostatečně. Přitom se nemusejí obávat toho, že by se problémy v některých zemích obrážely v jejich platební neschopnosti - platby přicházejí podle V. Prokopa bez problémů. Vedle klasického obchodování se nabízejí i nové formy výrobních kooperací, společného podnikání a spolupráce na třetích trzích. Uzávěrka přihlášek zájemců o účast v misi, kterou povede prezident Hospodářské komory ČR, je 10. září. 
news Dům za tři miliony do Liberce Praha (teb) - První cenu soutěže LN Zápisník akcionáře, luxusní domek v hodnotě 3000000 korun, vyhrál invalidní důchodce ing. Vladimír Duda z Liberce. Pan Duda bydlí s manželkou v panelovém domě na sídlišti. Když jsme mu přijeli oznámit, že vyhrál, myslel si, že jde o žert. Přiznal, že není typ, který by skupoval všechny losy. LN čte pravidelně, a proto se rozhodl, že hru vyzkouší. Domek od firmy Indopol si pravděpodobně nechá postavit v okolí Liberce, aby ho mohli užívat také jeho dva synové s rodinami. Seznam výherců na straně 13 
news Další vězni chtějí z ČR na Slovensko Praha - Šedesát tři vězňů, kteří vykonávají trest odnětí svobody v České republice, požádalo za první půlrok o předání do věznic na území Slovenska. Informoval o tom včera tiskový mluvčí generálního ředitelství Vězeňské služby ČR Eduard Vacek. Dodal, že loni podalo tuto žádost 200 odsouzených. Praktické předávání však začalo až letos v červnu, kdy bylo předáno 16 odsouzených. Další dva budou převezeni počátkem září. Malý počet předaných osob je podle něj způsoben především administrativními problémy. 
invitation Příběh člověka, který přišel o zrak Kateřina Hamrová, dramaturgyně pořadu, TV NOVA Lidové noviny získaly exkluzivitu TV NOVA, a tak si každý pátek na této straně přečtete příběh člověka, kterému v nočním kontaktním pořadu TABU můžete položit telefonický dotaz. TABU odkrývá příběhy lidí, o kterých se nemluví vůbec, nebo jen potichu a neurčitě. Pan Š. patřil mezi železničáři k elitě. Pracoval jako strojvůdce a práce ho těšila. Po kolejích jezdil bez sebemenší komplikace plných dvacet sedm let. Ze zaměstnání směřovaly jeho kroky většinou rovnou domů, k rodině. Rodinná pohoda o víkendech se pro něj stala zdrojem životní energie. Patřil jsem vždycky mezi ranní ptáčata. Vyskočil jsem z postele, zašel nakoupit, udělal jsem snídani. Pohled na spokojenou rodinu, manželku a děti byl pro mě vším. Až potud běžný příklad šťastného rodinného života. Ovšem jsou minuty, které dají osudu jiný směr. Začneme žít od začátku. Jinak. Mnohdy daleko obtížněji než předtím ... Pan Š. jel poslední jízdu své služby. Do konce směny mu chyběla přesně půlhodina. Vyjel se soupravou ze stanice na zelenou, rozjížděl se a nabíral rychlost. Náhle na kolejích ve tmě před sebou uviděl koncová světla jiného vlaku. Nedalo se už dělat vůbec nic. V ten moment se jeho příběh zastavil. Těžká poranění si vyžádala téměř roční hospitalizaci a mezitím se hledal usilovně viník železniční tragédie. Nakonec, díky amnestii, si trest neodpykal nikdo. Pan Š. se pomalu vracel do jiného života, ve kterém se jeho pátým smyslem stala bílá hůl. Výpověď pana Š. uslyšíte na TV NOVA dnes večer ve 22.30. Jako expert, který posune příběh do širšího rámce problematiky nevidomých, je přizván PhDr. Oldřich Čálek z Ústavu pedagogických a psychologických výzkumů UK v Praze. Rozhovor s ním přinesou Lidové noviny zítra. 
news Za Klausovu stranu kandiduje málo žen Z politické scény Praha (haš, če) - Minimálně čtyři pětiny kandidátů ODS v podzimních komunálních volbách budou muži. Sdělil to včera výkonný místopředseda strany Petr Čermák. Počet nezávislých kandidátů na kandidátkách ODS podle něho klesá s velikostí měst. Na dotaz, zda si ODS zaplatí předvolební reklamu v televizi, řekla tisková mluvčí J. Petrová, že zákon o televizním a rozhlasovém vysílání to neumožňuje. Zdůraznila však, že při jednání ústřední volební komise by se všech osmdesát politických subjektů, které se voleb účastní, mohlo domluvit na tom, co znamená rovný přístup ke sdělovacím prostředkům. Český rozhlas bude podle ní pořádat besedy u kulatého stolu, jichž by se ODS chtěla zúčastnit. K úsilí komise 4+4+1 vyřešit vleklý vnitrostranický spor v brněnské ODS řekl Václav Klaus, že se schyluje k potřebnému kompromisu, který má být ještě dnes navržen účastníkům konfliktu. 
comment Z věřitele dlužníkem Poznámka Jiří Pinka Česká republika zaplatí Slovensku již druhý měsíc po sobě částku ve volně směnitelné měně za překročení mezní hranice úvěru vzájemného clearingového zúčtování obchodu. Mezivládní dohoda dovoluje pasivum ve výši 130 milionů ECU, které ČR poslední srpnový den překročila o 77.99 milionů ECU (zhruba 94 milionů amerických dolarů). Tuto částku dostane podle vyjádření České národní banky (ČNB) slovenský partner v následujících dnech. V červenci překročila česká strana mezní hranici úvěru pouze o nepatrnou částku 65 tisíc ECU - a byla včas zaplacena. Vývoj platebních vztahů mezi oběma státy tak v poslední době změnil Českou republiku z věřitele v dlužníka. Přitom české pasivum narůstá na clearingovém účtu již od začátku května. Potvrzuje se tak, že slovenská opatření na ochranu platební bilance jsou účinná. Přestože v červenci 1993 devalvovala slovenská koruna o 10 % a začátkem loňského prosince devalvovala Bratislava svou měnu vůči clearingovému ECU o dalších pět procent, musela České republice zaplatit v lednu a v únoru ve tvrdé měně celkem 90 milionů dolarů. Následně v březnu zavedlo Slovensko desetiprocentní dovozní přirážku a začaly známé obstrukce s certifikáty potravin. Zatímco zavedení přirážky lze chápat jako systémové opatření, je certifikace potravin umělou bariérou obchodu, kterou celní unie nedokázala uspokojivě vyřešit. Slovensko tak ochraňuje domácí zemědělskou výrobu a zpracovatele před českou konkurencí, která často i přes kurzové rozdíly disponuje komparativními výhodami. Dnes je již zřejmé, že dohoda o vzájemném uznávání certifikátů je v nedohlednu a česko-slovenský obchod bude nadále klesat. Podle ČNB jsou při clearingovém zúčtování významné také platby z ČR za tranzit ropy a plynu. Opětovné převýšení hranice mezního úvěru českou stranou není nic tragického, protože devizové rezervy státu stále rostou. Pravděpodobné další překračování hranice 130 milionů ECU však určitě české straně nevyhovuje. Očekávaná revize platební dohody je však stále odkládána. Od měnové odluky existuje ještě tzv. starý blok clearingu v původním kurzu 1:1 a hovoří se o nejasných platbách, které podniky směrují mimo clearing. O budoucnosti clearingu by měli rozhodnout ministři financí Kočárník a Filkus. Jejich setkání se pravděpodobně uskuteční příští týden. Ať se již dohodnou jakkoli, pouhá úprava kurzových rozdílů a zrušení starého bloku může znamenat pouze krátkodobé řešení. Celní unie se Slovenskem - i přes proklamace o důležitosti vzájemné výměny zboží - s pokračujícími zásahy slovenské strany do svobody obchodu zvolna umírá. Na tom lze za současných podmínek těžko něco změnit. S dlouhodobou perspektivou narovnání pokřivených obchodních vztahů se Slovenskem je možné počítat pouze v rámci širšího uskupení, jakým je Středoevropská dohoda o volném obchodu (CEFTA) nebo Evropská unie. 
news Zair se chce zbavit uprchlíků z Rwandy Goma - Požadavek, aby 1.2 milionu rwandských uprchlíků opustilo Zair do konce měsíce, vyslovil včera na jednání s představiteli rwandské vlády zairský ministr spravedlnosti Kamanda Wa Kamanda. Na setkání ministrů, které se uskutečnilo po několikadenních průtazích v zairském městě Goma, kde se zdržuje většina běženců, dal Kamanda lhůtu do 30. září. Řekl, že jeho země pomůže potlačovat aktivitu Rwanďanů, kteří k nové vládě v Kigali zaujali nepřátelský postoj. Příslušníky bývalé rwandské armády prý Zair odzbrojí a soustředí je na jedno místo. 
comment Porodnost v Německu klesá Bonn - SRN dlouhodobě zaznamenává stále nižší míru porodnosti u vlastního německého obyvatelstva. V důsledku silné uprchlické vlny posledních let a přílivu přistěhovalců německého původu z východní Evropy však byl v zemi poprvé v roce 1991 překročen počet 80 miliónů obyvatel. V roce 1993 klesl počet porodů na 748500, což bylo o 1.3 procenta méně než v roce 1992. Důsledkem tohoto trendu je stárnutí obyvatelstva. V budoucnu to bude mít podstatný vliv na společenskou strukturu a rozdělování příjmů. Podle zprávy spolkové vlády o stavu obyvatelstva v roce 1994 bude sociálně únosná dělba nákladů na tyto účely i nadále důležitým úkolem. Mezi stimulační opatření v zájmu oživení porodnosti má patřit prodloužení dovolené matek na péči o dítě do tří let, vyplácení příspěvků matkám do dvou let věku dítěte a od roku 1996 nárok na místo v mateřských školách pro děti od tří let, který dosud není v Německu automatický. Na dotaz, jak čelit stárnutí obyvatelstva, se podle průzkumů vyslovilo 65 procent Němců pro aktivní rodinnou politiku a větší počet dětí. Pouze pět procent je pro uvolnění imigrace do země. Změny věkové struktury a dlouhodobě očekávaný sestupný vývoj počtu obyvatelstva SRN mají za důsledek pokles pracovního potenciálu osob v aktivním věku. Přesto spolková vláda necítí z demografického hlediska potřebu uvolnit příliv uprchlíků. Loni byly naopak zpřísněny zákony o udělování azylu, který je vyhrazen pouze politicky pronásledovaným. Sestupná tendence porodnosti přitom není jevem poslední doby, ale výrazně se prohlubuje od poloviny 60. let. Motivace partnerů k omezování počtu potomků se navíc ukazuje jako silnější než třeba státem podporované finanční kampaně (jako například za nacismu nebo v bývalé NDR ve druhé polovině 70. let). V nových spolkových zemích se lidé po sjednocení výrazně přizpůsobili západním poměrům. V roce 1991 se tam snížil počet sňatků o 50 procent a porodnost o 40 procent. Poválečný vývoj navíc v Německu ovlivnily značné migrační abnormality, které vyplývaly z odsunu Němců z východní Evropy, z exodu východních Němců na západ a nově nyní z přílivu etnických Němců z Východu a uprchlíků. 
essay Pstruzi místo pneumatik U řezníka i v lázních si bude každý roven Alexandra Vetkovská Tak jako v minulosti jsou i dnes Karlovy Vary patrně nejprestižnějším českým lázeňským centrem. Mnohé se však změnilo. V říčce Teplé místo odpadků a pneumatik plavou pstruzi. Obnovené architektonické skvosty ostře kontrastují s oprýskanou šedí jiných, zanedbaných domů. Stovky obchůdků v centru nabízejí předražený porcelán či Becherovku, ale Karlovaráci jezdí za nákupy na periférii. Skutečnou pýchou mohla být za milionové částky zrekonstruovaná kolonáda. Její honosnost je ale zastíněna chaosem, takže více než lázeňskou promenádu připomíná pražský Václavák: jakýsi pán si klidně myje ruce v léčivém pramenu. Klučina na kole testuje postřeh kolemjdoucích. Zdá se, že to nikomu nevadí... Dříve nás sužoval dozor, dnes je to nadměrná svoboda, říká MUDr. Greguš z Lázní III a pokračuje: Nejvíc mi vadí zneuctívání pramenů. Vždy byly svaté a měly by zůstat místem, kam člověk chodí jako do kostela. Ale někteří turisté si v nich omývají dokonce i nohy. Všude jinde se lázeňské prameny otevírají po určitou dobu a mnohde se vybírá i vstupné. Lidé si dnes bohužel více váží toho, za co musí zaplatit. Přežijí silní jedinci Po rozpačitém přechodu na systém pojišťoven, kdy jejich váhavostí přišly lázně o spoustu klientů, se v současné době vztah mezi pojišťovnami a balneology začíná vyjasňovat. Nejlépe jsou na tom pochopitelně velká a zaběhnutá sanatoria. Jejich kvalita je stabilní a tudíž mají relativně stálý počet klientů. To se týká i Lázní III. Ty navíc zanedlouho převezmou působnost i za Lázně I, které má v brzké době rekonstruovat jistá belgická firma s předpokládanými náklady zhruba 220 milionů korun. Nezanedbatelným problémem, který trápí místní lékaře, je velký nárůst neodborné konkurence: kdejaká paní v domácnosti si udělala třítýdenní kurs a nyní nabízí reflexní masáže, solárium atd. Skutečný odborník na to potřebuje dvě maturity a ještě speciální školu. Tito rychlouci otevírali po listopadové revoluci salony na každém rohu. Nejdříve nabízeli zdraví za korunu, pak za deset, nyní nejraději za dolary nebo marky. Navíc kontrola nad soukromými domy, které léčbu provádějí podle svého, je minimální. To už by muselo dojít k výraznému poškození klienta, aby se o tom začalo hovořit. Ostatně ono i zdravotnictví se trochu zvrhlo v komerci, dodává doktor Greguš. Cizinec jako našinec Cizinci v Karlových Varech, to je kapitola sama pro sebe. Snaha většiny sanatorií a lázeňských domů získat především zahraniční klientelu je zcela pochopitelná. Právě cizinci jsou životadárným finančním pramenem pro přežití. Jak zdejší zdravotníci zdůrazňují, u řezníka jsme si všichni rovni, v ordinaci nikoliv. Ošetření cizince vynese desetkrát tolik. Aby doktor vydělal stejně jako na jednom zahraničním pacientovi, musí poskytnout služby deseti až osmnácti českým. Tím rostou také náklady na spotřebu vody, energie ... Tržní hospodářství zatím v lázeňském zdravotnictví pokulhává. Je logické, i když pro Čecha neradostné, že od příští sezóny hodlají lázeňská zařízení v Karlových Varech účtovat stejné ceny cizincům jako našincům. Otázkou zůstává, jak na tuto skutečnost zareagují zdravotní pojišťovny. Koho a jak budou prameny léčit v budoucnu, ukáže už příští rok. 
caption Dámskou polovinu skupiny Miranda Sex Garden tvoří zpěvačka Katharine Blakeová a houslistka Donna McKevittová Foto Mute CS 
advice Omluva čtenářům Omlouváme se těm našim čtenářům, kteří v pátek 2. 9. u stánku nebo jako předplatitelé neobdrželi Programový týdeník TV DUHA. Tyto nedostatky v doručování či prodeji byly způsobeny výpadky v předávání informací na nejnižší články distribučního procesu. V případě, že jste týdeník TV Duha neobdrželi od vašeho trafikanta, a je-li to možné, obraťte se prosím s reklamací na něho. Předplatitele prosíme, aby nedodání TV Duhy reklamovali na své okresní administraci PNS. V případě, že neuspějete, zavolejte nám na čtenářskou linku tel.: 02/232 68 88, kde jsme připraveni vám pomoci. Děkujeme za pochopení 
news KB včera ustoupila Praha (eko) - Komerční banka včera oznámila, že umožní každému zájemci, aby si mohl prodloužit speciální typ účtu s dvanáctiměsíční výpovědí a s pevnou úrokovou sazbou, který byl nabízen v letech 1990 - 1991, o další rok. Příslušné smlouvy budou z ekonomických důvodů vypovězeny k 31. 12. Každý, koho se to týká, však bude zároveň vyrozuměn, že může ke stejnému datu podat výpověď sám a prodloužit si tak účet i s úroky o jeden rok. (Více v příloze Koruna) 
essay Ve vyšším zájmu Marek Stoniš, István Lékó Jaké důsledky může mít skutečnost, že stát má majetkový podíl tam, kde by ho mít neměl, se ukázalo v minulých dnech. Včera zřetelně vyšlo najevo, že právě z těchto důvodů deník Telegraf už není nezávislým listem. Vydavatel se rozhodl, že mu nevyhovuje ideové zaměření těchto novin a odvolal šéfredaktora Pavla Šafra. Není pochyb o tom, že ten, kdo noviny financuje, má na takový postup právo. Kauza Telegraf má ovšem jeden háček: na rozdíl od dalších českých novin je většinovým podílníkem jeho majitele stát. Telegraf totiž vydává akciová společnost Integra. Jejím stoprocentním vlastníkem je Investiční a poštovní banka. V ní mají většinový majetkový podíl právě státní instituce. V dozorčí radě banky sedí předseda sboru poradců premiéra Klause Jiří Weigl, náměstek ministra financí Miroslav Téra a další koaliční politikové. Přestože byl Telegraf z českých novin duchovně snad nejvíce spjat s vládní politikou (především s ODS), nerozpakoval se ostře kritizovat některé její kroky z poslední doby. Postoj listu měl ohlas u čtenářů a jeho náklad po dlouhé době stoupl. Pozitivní posun v profesionální kvalitě listu s Šafrovým příchodem byl zřetelný. Soudný člověk by předpokládal, že tento vývoj bankéři vydavatelé musí uvítat. Rýsovala se totiž možnost, že nadále nebudou muset platit ztráty listu daňoví poplatníci, jak tomu bylo až doposud. A bude i nadále. Vedení banky pod přímým dohledem státu pokračující ztrátovost listu nijak trápit nemusí. Hlavní pozornost věnuje ideologickému zaměření listu. Jak jinak si vysvětlit skutečnost, že novým šéfredaktorem byl určen člověk, jehož texty jsou plné sisyfovských soubojů s českou větnou skladbou a jehož jedinou devízou jsou pravidelné rozhovory s Václavem Klausem a velmi dobré kontakty s jeho lidmi v ODS. Podle odstoupivšího šéfredaktora právě z těchto míst přišly signály k jeho odvolání. ODS bude donekonečna tvrdit, že se na Šafrově odchodu a následném dosazení jeho nástupce Viktora Krejčího nijak nepodílela, přestože Šafr tvrdí opak. Zmíněné okolnosti však svědčí spíše v jeho prospěch. Je tedy nabíledni, že tragikomické události v Investiční a poštovní bance způsobila role státu v této instituci. Kdyby byla v rukou soukromých, k ničemu podobnému by dojít nemohlo. Zájem politické strany tentokrát zvítězil nad všeobecně proklamovanou nezávislostí tisku. K čemu to ODS vlastně bude? 
news Hlavní město potřebuje další podlaží Praha (kva) - Pražská ulice Na Příkopě bude mít možná dvě podlaží. Sdružení pro optimalizaci dopravní obsluhy prověřuje eventualitu podtunelování této komunikace v samém centru metropole. Banky, které zde sídlí, neodmítají údajně finanční účast na takovém projektu, neboť střed města je dnes přehlcen dopravou a využití objektů je tak omezeno. Pro banky by bylo rovněž výhodnější manipulovat s převáženými penězi pod zemí než na povrchu. V bezprostředním okolí se stejně počítá s výstavbou podzemních garáží, například pod víceúčelovou budovou, která se má začít v nejbližší době stavět v proluce Myslbek. Tunel by znamenal příjezdovou cestu k nim, ale v případě jeho vyústění na náměstí Republiky i zvýšení celkové průjezdní kapacity centra. O tunelování se uvažuje i na dalším místě Prahy, a to na nábřeží mezi Národním divadlem a Právnickou fakultou. Veliká frekvence automobilů na této trase protínající pražskou památkovou rezervaci je silnou zátěží pro životní prostředí. Komunikace na úrovni vltavského dna by nejen zrychlila průjezd Prahou, ale pomohla by také vrátit nábřeží chodcům. 
news Strana středu ne Praha (em) - Předseda Svobodných demokratů (OH) Jiří Dienstbier včera uvedl, že snahy o spojování stran, které vyvolává zoufalé roztříštění opozice, nemusí vést k efektu. Je přesvědčen, že věrohodná liberální strana středu, která bude nastavovat zrcadlo vládnoucí garnituře, rozhodně dříve či později musí vzniknout. Nyní by však mechanické sloučení s jinou stranou mohlo být právem vnímáno jako pouhý účelový krok. 
news Argentina chce Falklandy zpět Buenos Aires - Argentina ve čtvrtek oznámila, že oficiálně odmítne námitku Velké Británie, která v úterý protestovala proti tomu, že Argentina chce do nové ústavy zakotvit požadavek svrchovanosti nad Falklandskými ostrovy. Argentinský ministr zahraničí prohlásil, že britskému ministerstvu zahraničí předá nótu odmítající protest. 
letter Mše v esperantu Již třináctý ročník katolického esperantského tábora s mezinárodní účastí byl letos na přelomu července a srpna uspořádán v Sebranicích u Litomyšle. Organizátorem byla česká sekce IKUE (mezinárodní katolické jednoty esperantistů, Tršická 6, 751 27 Penčice), kterou vede Miloš Šváček. Podle úrovně znalostí zde probíhaly kurzy esperanta, které již patří mezi liturgické jazyky. Ze 70 účastníků bylo více než polovina mladých do dvaceti let, což bylo velmi potěšitelné. Tábor také navštívil královéhradecký biskup Karel Otčenášek, který zde sloužil pontifikální mši v esperantu - v táborové kapli, kterou se stal indiánský stan teepee uprostřed tábora. Zvláštní kouzlo z tohoto zážitku a pocit duchovní a přátelské atmosféry ze společného setkání si jeho účastníci odnášeli i do příštích všedních dnů. Z dopisu Jana Markoviče, Liberec 
sport Snowboarding na ZOH? Paříž - Při jednání 12. olympijského kongresu v Paříži uvedli viceprezident Mezinárodního olympijského výboru (MOV) a předseda Mezinárodního lyžařského svazu Marc Hodler, že by program ZOH v roce 1998 v japonském Naganu mělo obohatit šest soutěží ve snowboardingu. K tomu je však třeba souhlasu pořadatelů. 
sport Porážka a vítězství Fortaleza - Palinek a Pakosta pokračují ve výborných výkonech na druhém turnaji světové série v plážovém volejbalu v Brazílii. První střetnutí elitní šestnáctky sice český pár prohrál s australskou dvojicí Burdin, Prosser 13:15, ale v dalším vystoupení porazil Američany Gysina a Andersena 15:7. 
topic_interv Michajlovovi by nevadilo u nás trénovat Řada našich hokejistů zatím chápe profesionalismus jen jako vysokou smlouvu, říká trenér ruské reprezentace Jan Tobiáš, Zlín Na mistrovství světa v Itálii za mnou přišel nějaký člověk a představil se jako čelný funkcionář svazu. Zeptal se, zda nemám nic proti tomu, abych byl zařazen mezi kandidáty na funkci trenéra české reprezentace. Ptáte se, zda to byl Burdys, nebo Pouzar. Nevím, jméno si opravdu nepamatuju. Takhle vzpomíná Boris Michajlov, spolu s Petrovem a Charlamovem, člen legendární útočné trojky bývalého SSSR a od roku 1992 trenér Ruska, s nímž loni v Německu získal titul mistra světa, jak letos v květnu na šampionátu v Itálii dostal nabídku na vedení české reprezentace. o Jaká byla vaše odpověď? Byla to nečekaná a zajímavá nabídka. Rozhodně jsem proti ní nic neměl, ale řekl jsem, že mám s Ruskou hokejovou federací podepsanou smlouvu až do roku 1996. Vztahy mezi Českou republikou a Ruskem jsou zatíženy ještě čerstvou minulostí, přesněji řečeno politickou závislostí bývalé ČSSR na bývalém SSSR. Nevadilo by to vaší práci? Čas zbrousil hrany. Doufám, že čím jsme starší, tím jsme moudřejší, a ne hloupější. Nemůžeme mít na očích černé brýle a nevidět změny, které se staly. Někdy v budoucnu si tedy dovedete sám sebe představit na střídačce české reprezentace? Svět je hrozně malý a nic se nedá vyloučit. Spousta našich i vašich hokejových odborníků pracuje mimo své republiky. Proč bych já nemohl působit u české reprezentace. Skutečně, proč ne? o Na mistrovství světa v Itálii jste obsadil s týmem plným hvězd ze zámoří pátou příčku. Jaká byla reakce v Rusku? Podle hry jsme si páté místo nezasloužili. Ve čtvrtfinále proti Spojeným státům jsme si ale bohužel vybrali ten pověstný černý den, který potká každé mužstvo. Nikdo, včetně mě, nebyl s umístěním spokojen, ale žádná tragédie se z toho nedělala. Jenže v létě byl z pozice předsedy Ruské hokejové federace sesazen váš přítel Vladimír Petrov. Nahradil ho Valentin Syč, přívrženec vašeho předchůdce Viktora Tichonova. Nebál jste se o místo? Jsem profesionální trenér. Starám se jen o svou práci, na kterou mám smlouvu do roku 1996. Funkcionářské boje mě nezajímají. Vím jen tolik, že teď je předsedou Syč a Petrov dal celou záležitost k soudu. Kdyby ale nový předseda prosadil do funkce jiného trenéra, co byste dělal? Kromě reprezentace mám i svůj klubový úvazek v Sankt Petěrburgu. Navíc jsem vedle nabídky od České hokejové federace měl možnost odejít trénovat do jednoho prvoligového švýcarského týmu. Nakonec jste u reprezentace zůstal a Tichonov, s nímž nejste zrovna přátelé, se stal předsedou trenérské rady. Může vám ze svého titulu přikazovat, nebo pouze radit? O našich vztazích skutečně nestojí za to příliš mluvit. Jsem rád, že mě může maximálně upozornit 'tovaryšč Michajlov, tady jste udělal chybu'. Snažíme se ale chovat jako profesionálové. Jak moc vám komplikuje práci masový odliv ruských hráčů do zahraničí? S tím se prostě musíme smířit. Mou povinností je sestavit reprezentaci z nejlepších hráčů bez ohledu na to, za který klub a kde zrovna hrají. Odmítám pouze ty, kteří chtějí mít místo ve sborné předem garantované. Provedu širší nominaci a vyberu ty, kteří jsou momentálně nejlepší. Jak ale například posuzujete formu hráčů v zámořské NHL? Ani ve snu bych se neodvážil pochybovat, že by kanadští nebo američtí trenéři dopustili, aby hráč nebyl během sezony ve vrcholné formě. NHL je dokonalým hokejovým průmyslem, ke kterému máme u nás, ale i u vás ještě hodně daleko. Jako bývalý reprezentant jste pod trenéry Tarasovem a Tichonovem zažil pověstná dlouhodobá soustředění, která všichni hráči nenáviděli. Jaké jsou vaše metody? Dříve nebyl problém sestavit reprezentační mužstvo. Tarasov a Tichonov měli neomezenou moc a dostávali peníze ze státního rozpočtu. I kdybych měl stejné možnosti, dlouhodobá soustředění bych rozhodně nevolil. Když jsme se z nich vraceli, čekaly nás doma nahromaděné problémy, které nás odváděly od hokeje. Hráč musí sám vědět, co to znamená být profesionálem. Podle mého je to především zodpovědnost. Mnoho hokejistů však zatím chápe profesionalismus pouze jako vysokou smlouvu. Jak se vám zamlouvá Pragobanka Cup? V tomhle termínu takováhle akce chyběla. Je to ideální možnost posoudit, jaký hráčský materiál nám přes léto zůstal doma. Je však logické, že čím více se bude blížit termín mistrovství světa, bude v našem, ale určitě i v českém týmu hráčů z domácích soutěží ubývat. Mýlíte se. Trenér Bukač hodlá postavit základ reprezentace z české ligy... Dobrá myšlenka. Otázka je, jaký to přinese výsledek. Porovnával jsem například úroveň olympijského turnaje a mistrovství světa, kam už trenéři povolávali i hráče ze zámoří. Rozdíl v kvalitě je značný. Za příklad může posloužit mužstvo Kanady. V Lillehammeru bylo druhé a na mistrovství světa do Itálie pak z tohoto celku jel jediný hokejista - Paul Kariya. To mluví za všechno. 
essay Kauza velmi nadaných dětí Průměrnost nezná nic lepšího než sebe Tomáš Houška Komu není shůry dáno, v apatyce nekoupí. Jsou však také případy, kdy se hůra předala. V jednom z prvních dopisů spřátelené emigrantské rodiny kdysi hrdě stálo, že obě děti byly zařazeny do škol pro velmi nadané. A dostaly zvláštní stipendium. Dopis přišel z Kanady na počátku září 1974. Jak to vypadá v České republice začátkem září 1994? * * * Psychologové definují inteligenci obvykle jako schopnost přizpůsobit se podmínkám, učit se či využít dříve získaných poznatků v nové situaci. Inteligence bývá spojena se schopností analýzy, obvykle i tvořivosti. Projevuje se v mnoha oblastech, jako je analýza, abstraktní představivost, sociálně komunikační dovednosti, verbální projev. Míra inteligence je v populaci zastoupena podle Gaussovy křivky, přičemž zhruba 96 procent veškeré populace leží v pásmu IQ 70-130. Vrchol Gaussovy křivky - neboli cosi jako průměrné IQ - je IQ 100. Odchylka směrem k horšímu, IQ 70, představuje obtížně vzdělavatelné děti, které navštěvují zásadně zvláštní, někdy i pomocné školy. IQ 50 představuje poměrně těžkou oligofrenii spojenou s nevzdělavatelností. Práh pro přijetí do MENSY (mezinárodní organizace sdružující lidi s vysokou inteligencí), IQ 130, je kvantitativně srovnatelnou odchylkou, právě tak IQ 150 je podobnou odchylkou jako IQ 50, jenže s opačnou polaritou. Lidí s inteligencí nad 130 se vyskytuje okolo dvou procent (těch pod IQ 70 je o něco více, patří sem i ti, kteří tuto vlohu nemají vrozenou, ale získali ji později následkem nemoci nebo úrazu). Lidí s IQ nad 150 (nebo pod 50) jsou již jen desetiny procenta. Mezi slepými jednooký králem Podmínky, jež nabízí běžná škola extrémně nadaným dětem, jsou zcela srovnatelné se situací, v níž by normální, průměrné dítě navštěvovalo třídu oligofrenních. Jak by to na ně působilo? Samozřejmě, že by to zpomalilo jeho duševní vývoj. Nikdo by je nenutil k duševní námaze (učivo by zvládalo naprosto hravě) a to nejlínější tempo práce by mu v podstatě vždy stačilo k dosahování výsledků výjimečných. Jednooký mezi slepými králem. Po několika letech této školní docházky by takové dítě působilo dojmem, jako by i ono samo bylo mírně retardováno. Také u nadaných dětí funguje totiž běžné vzdělání jako retardační a utlumující činitel; přestože takové děti postupně většinou vystudují i vysokou školu, většina z nich nikdy nevyužije plnou kapacitu svého nadání. Kromě toho si zvyknou, že k dobrým výsledkům není zapotřebí žádné námahy. Ve škole se nudí, zlobí, na základě čehož od některých učitelů dostávají špatné známky. Nakonec v osmé, deváté třídě většina z nich vůbec nepůsobí dojmem výjimečnosti. Bývají samotářští a nesdílní. Řada z nich má vážné problémy se školní kázní. Nadaní dyslektici končí u lopat Pak jsou tu ještě děti dyslektické či dysgrafické, které často - přes své nesporné vlohy - skončí u soustruhu či lopaty proto, že se nikdy nenaučí bezchybně psát a pohotově číst. Takových dětí se na schopnosti nikdo neptá: mají špatné známky z českého jazyka a studium na gymnáziu a později třeba na vysoké škole je pro ně nedostupné. Přitom pro ně je speciální škola pro intelektově nadané děti v podstatě jediným východiskem. Je možné namítnout, že i ve středověku byli jedinci, kteří vynikali. Když je někdo opravdu dobrý, tak si poradí. Samozřejmě i dnes máme fenomenální osobnosti. Na jednu takovou připadne však devět jiných, které nevhodné školní vzdělávání srazí do průměru. Nadprůměrným rychlejší tempo Nadprůměrné děti jednoznačně potřebují mnohem rychlejší tempo. Být mezi sobě rovnými, kde mimořádný výsledek je dosažitelný jen po mimořádném úsilí. Některé z nich navíc potřebují tempo rozdílné v každém předmětu, protože mají už velmi vyhraněné zájmy. Třeba jsou excelentními matematiky, ale nijak nevynikají v jazycích. Nebo naopak. Řešením pro ně není zřízení studijní třídy. Vhodný je systém, kdy jsou na různé předměty různě přeskupeny bez ohledu na věk, ale zato s přihlédnutím ke schopnostem, zájmu a výkonům v daném předmětu. Potřebují podmínky, které jim žádná normální škola není schopna nabídnout, tak jako žádná normální škola není schopna odpovědně vzdělat děti mentálně postižené. Baťa si schopné studenty hýčkal Zatímco vzdělání pro handicapované děti je běžné, speciální školy pro ty mimořádně nadané u nás dosud neexistují. V Evropě se tak řadíme po bok Albánie. Je to dědictví komunistického rovnostářství. Průměrnost nezná nic lepšího než sebe. Mensa České republiky se sice rozhodla založit u nás speciální Mensa gymnázium pro intelektově talentované děti, ale protože pro ně nesehnala vhodnou budovu, vzniklo na jaře roku 1993 alespoň experimentální gymnázium Buďánka pro prvních třicet dětí. Přitom potřeba v Praze by byla několikrát větší, o mimopražských dětech ani nemluvě. Dnes je ohrožena existence i této školy: od září nemá kde pokračovat. Sehnat z vlastních prostředků peníze na budovu v Praze je pro soukromou školu prakticky nemožné. Magistrát hlavního města Prahy, který několik použitelných objektů vlastní, třeba Grébovku v Havlíčkových sadech, velký zájem o nadané děti nejeví. Hodně by mohli pomoci i úspěšní a osvícení podnikatelé. Za první republiky bylo věcí prestiže podporovat vědu, školství i umění. Navíc mnoho nadaných studentů si vybralo po ukončení studií právě mecenáše své školy jako zaměstnavatele. Baťa si schopné studenty hýčkal. Naši podnikatelé k tomu zatím nedorostli, a tak jejich sponzorské dary míří do fotbalových klubů a manekýnských šaten. Kam dohlédneme Kdyby jediná z firem, které se bombasticky denně prezentují v televizi prostoduchou reklamou, svou televizní show na dva měsíce vysadila, byly by peníze na budovu pro Mensa gymnázium. Podporovat schopné totiž znamená budovat vlastní budoucnost. A náš vztah k nadaným dětem vypovídá o tom, do jaké budoucnosti jsme schopni dohlédnout - je-li to alespoň o kousek dál než k zítřejšímu obědu, než do příštích voleb. Naše největší banky věnují pravidelně mnohaciferné částky na sponzorování voleb miss, fotbalových a hokejových týmů či sportovních přenosů v televizi. Na podporu vzdělání nadaných dětí nedaly ani korunu. 
essay Šlechta Co to je, když se řekne Jiří Hanák Vznícení husitští robotězové kladli římským jednuškám lstivou, avšak nikterak hloupou otázku: kde byl šlechtic (biskup), když Adam oral a Eva předla? Na to se odpovědět nedalo jinak, než jediným slovem: nikde! Šlechtic i biskup byli totiž nálezkem lidským, v Bibli se pro jejich existenci žádná opora najít nedala. Pro ozbrojeného českého sedláka dvacátých let patnáctého století byla Bible skálopevnějším kánonem, než pro komunisty dvacátého století Kapitál. Avšak kde opravdu byl šlechtic, kde se vzal? Přichází na scénu v okamžiku, kdy si první člověk ohrazuje klacíkem kus půdy a vyslovuje magické zaklínadlo: to je moje! Kdo půdu udržel, stal se praotcem šlechtického rodu. Protože kdo držel půdu, byl svobodný. Ostatní drželi hrubé a nádenické práce. Mezi svobodnými byli nejbohatší i nejurozenějšími. Oni i členové jejich rodu byli proto privilegovaní - tak vznikala šlechta rodová. Šlechtictví služebné se dalo získat rychleji: za služby panovníkovi, za dvorskou službu. Takový člověk nedostával plat, byl odměňován půdou. A kdo byl bohat půdou, byl bohat i urozeností, jak jinak. Ovšem byl šlechtic a šlechtic: vysoké dvorské úřady plus ohromné latifundie činily ze šlechtice pána. Mnohem níže stáli vladykové: chudší a méně, to jest kratší dobu, urození. Zlatou dobou pro šlechtice jakéhokoliv ranku bývávaly boje o trůn. Jednak proto, že mohli svobodně loupit a krást tak dlouho, pokud se spor nerozřešil. Z těch dob známe moudrost, krvavě podloženou zkušenostmi lidí neurozených: lepší špatný král než žádný král! Šlechta vítala spory o trůn také proto, že to byla ideální příležitost pro omezování královské moci - za protislužby. Postupně se šlechta vzdávala hospodaření na půdě ve vlastní režii a snila o životě, placeném pozemkovou rentou. Proto podporovala v Čechách německou kolonizaci. Přitom se současně poněmčovala, neboť přebírala nesporně vyšší kulturu německou, dnešními slovy evropskou. Pozoruhodný obrat v tomto směru nastal ve století čtrnáctém. Královská moc se stále více začínala opírat o města, a ta byla do značné míry německá. Nevraživost šlechty na tyto praktiky vedla paradoxně k jejímu zpětnému národnímu uvědomování. Vzpomeňme na kroniku tak řečeného Dalimila, ostře protiněmecky zahrocenou. Aby se udržel apartheid mezi vysokou a nízkou šlechtou, byly přijaty dva organizační řády. V roce 1501 o přijímání do stavu panského, v roce 1564 o přijímání do stavu vladyckého. Kdo se chtěl stát pánem, musel prokázat nejméně čtyři generace stavu vladyckého. A kdo dostal čerstvý erb od krále, musel tři generace prožít ve stavu panošském. Teprve potom si mohl zažádat o přijetí mezi vladyky. V době českého národního obrození se šlechta nemalou mírou zasloužila o kulturní rozvoj v Čechách a vůbec nevadilo, že byla jazykově většinou německá. Odcizování začalo po roce 1848. Revoluce přece jenom ve standardní duševní výbavě urozeného člověka těžko hledá místo. V době vrcholícího boje o české státní právo v poslední třetině minulého století se česká šlechta rozdělila na dvě části: na historickou v čele s hrabětem Jindřichem Clam-Martinicem a na část ústaváckou, která šla s Vídní. Po ztroskotání snah o trializaci (přesněji: o subdualizaci) habsburské monarchie většina šlechty od českého národa odpadla vůbec. Definitivně ho opustila za první světové války. 14.listopadu 1918 bylo šlechtictví v Československé republice zákonem zrušeno. 
person_interv Každý člověk má právo být různý Rozdělme Izrael a Palestinu, aby spolu mohly nesouhlasit, říká Amos Oz Petr Matoušek, Daniel Kumermann o Předloni ve Frankfurtu zaznělo vaše krédo: Nevěřím v možnost dokonalého míru, ale v nedokonalý kompromis, v kompromis v rámci možností. Kde jsou podle vás politické a lidské hranice kompromisu? Dokonalý mír a kompromis se k sobě mají jako univerzální láska a univerzální soužití. Univerzální láska je koncept velice sentimentální - a lásky navíc na světě nikdy nebude tolik, aby se dostalo na všechny. Soužití a kompromis jsou však věci, které lidé potřebují po většinu svého času, jakkoli to zní prozaicky. Nemusíte milovat svého nepřítele, abyste ho přestal zabíjet. Sféra kompromisu je v prostoru mezi láskou a zabíjením - a to je veliký prostor. V Izraeli rozlišujeme mezi pacifisty a peaceniky. Pacifista je člověk, který by raději zemřel, než by bojoval; peacenik je ten, kdo by bojoval pouze tehdy, pokud by byl ohrožen přímo život jeho nebo jeho bližního. Nedělal bych žádné kompromisy ve chvíli, kdy bych viděl, že kdosi napadl ženu na ulici, kdy by se někdo pokoušel mě nebo vás změnit v otroky - a také bych nešel na kompromis, kdyby se mě někdo pokoušel zabít. Ve všem ostatním, v otázkách vlastnictví, území, národních zájmů, jsem ochoten kompromisní řešení hledat. o Spojení národní zájmy... Národ je slovo, jež bylo v lidské historii snad nejvíc zneužíváno... Poznal jsem, že koncept národního státu je jedním z nejnebezpečnějších konceptů v dějinách. To, že existují různé národy a národnosti, je danost, tak proč by se měl každý dostat do oddělené klece? Jsem proti národním státům, nikoli proti národům a národnostem. V naší zemi nyní probíhá diskuse o tzv. zákonu o návratu. Zastávám názor, že by Izrael měl mít tento zákon, a to do té doby, dokud budou na světě Židé, kteří mají problémy či nemají kam jít. o Šimon Peres kdysi prohlásil, že by vás rád viděl na postu premiéra Izraele, ale vy jste podobné návrhy nevyslyšel. Volíte raději politiku pera, abyste si zachoval svou autorskou integritu? Nejsem fyzicky schopen pronést cokoli bez komentáře. Jak se tedy mohu stát politikem? Dovolte mi srovnání: kdyby mi navrhli prezidentství ve vaší zemi, přemýšlel bych o tom. Kdyby ale totéž navrhli Václavu Havlovi u nás, utíkal by jako o život. Takže rozdíl tu je: pokud všichni spisovatelé vstoupí do aktivní politiky, potom politikové začnou psát romány. A to bude konec civilizace v té podobě, jak ji známe. o Jak byste definoval slovo národ? Jazyk. o Jak byste definoval Židy? Jsou to lidé, kteří se odlišují akcentem, gramatikou a slovníkem, ale hovoří týmž jazykem. o Z historie jsou známy ty kladné charakteristiky vašeho národa, které umožnily jeho zmrtvýchvstání. O jakých vlastnostech současných Izraelců si naopak myslíte, že by je nemuseli mít? Neměli bychom mít konflikty s Araby. Této nemoci by podlehly i ty nejzdravější národy, a k těm my zdaleka nepatříme. Winston Churchill kdysi prohlásil o letecké bitvě o Británii, že to byl nejlepší čas Britů. Pro nás válka není tím nejlepším časem, protože dělá z už tak silných neurotiků lidi ještě neurotičtější. Potřebujeme mír. K tomu, abychom spolu mohli navzájem nesouhlasit. Válka nás sjednocuje, což pro nás není přirozené. Potřebujeme být rozděleni. o Na čí straně je třeba hledat vinu za konflikt mezi Izraelem a Palestinou? Na tento konflikt nelze nazírat jako na západní filmy s dobrými a špatnými typy. Je to tragédie, srážka mezi dvěma spravedlivými. Palestinci mají velmi silný argument v tom, že nemají kam jít; Izraelci mohou vyrukovat se stejným argumentem. To, co je třeba provést, bych nazval groteskním rozvodem. Znamená to, že by obě rozvedené strany zůstaly ve stejném bytě. Třebaže je to byt malý, musejí se dohodnout, kdo dostane kterou ložnici, jak se budou střídat v koupelně a v kuchyni. Pak spolu mohou pít kávu. Rozhodně to bude bolestný rozvod, ovšem nikdo nesmí ztratit domov, naopak: musejí být vytvořeny dva. Dva suverénní státy. o Za román Černá skříňka jste obdržel prestižní francouzskou cenu Femina Étranger. Bylo to za kvalitní portrét hrdinky Ilany, jak by se dalo usuzovat ze ženského statutu tohoto ocenění? Mohu vás uklidnit v tom, že Černá skříňka není metaforou o změněné pozici izraelské ženy, i v tom, že ne každá izraelská žena musí být tak temperamentní. Není to dokonce nutně ani kniha o Izraeli. Je to možná univerzální tragedia dell'arte o nepřátelích, kteří jsou posedlí touhou být spolu, a dokonce být tím druhým. Je to text o mystickém převtělování: Ilana chce být každému muži v knize matkou, sestrou, dcerou, manželkou i milenkou. Podobně je tomu s oběma muži, kteří nadto závidí jeden druhému jeho já. Berme ji jako polyfonii lidských vztahů, jako výraz toho, že každý člověk má právo být různý. o Za klíčovou postavu románu považují interpreti Ilanina syna Boaze jako reprezentanta nové, nezatížené izraelské generace. Skýtá tato generace záruky do budoucna? Nejsem sociolog a nemám ani příliš důvěru k sociologii, takže se k mladé izraelské generaci nemohu vyjadřovat. Černá skříňka je zároveň výpovědí o fanatismu a o fanatických hrdinech. Každý je v jistém směru fanatik, nejen ten zjevný podezřelý, všichni. Mladý chlapec Boaz je natolik posedlý svobodou, že si v závěru děje zřídí vlastní komunitu hippies, v níž je vládcem a dívky otrokyněmi. Nikomu nestraním, i ten mladík je do jisté míry fanatikem. o Ani v otázkách svobody nemá člověk právo být fanatický? Fanatismus je v každém z nás a je to choroba, dokonce i když bojuje za dobré věci. Poznal jsem vegetariány, kteří by vás sežrali zaživa, pokud budete jíst maso. Existují pacifisté, kteří vás klidně zabijí za to, že máte jinou strategii míru. Fanatismus má nekonečné formy a ačkoli je to choroba, je to podmínka lidského pobývání. o Další podmínku jste vetkal do svého nového románu Třetí podmínka... Je to kniha o dobrém člověku, jenž není schopen vykonat nic dobrého. Našel řešení, jímž se dá spasit celý svět, ale když ztratí třeba jen knoflík od košile, zbuntuje celou armádu žen, aby ten knoflík přišily. Tento stárnoucí vrátný na gynekologické klinice cítí potřebu kát se za hříchy, jež podle jeho názoru provedli muži na ženách. V tomto ohledu je velice židovský - Židé jsou světovými šampiony v pokání, aniž by si předtím užívali v hříchu. Můj protagonista by se večer cítil velmi provinile, pokud by se celý den necítil vinen. o Váš český nakladatel mimo jiné právě na příkladu Černé skříňky, jíž se u nás zatím prodala necelá tisícovka, poukázal na klesající zájem o kvalitní světovou beletrii. Je v čtyřmilionovém Izraeli situace příznivější? Izraelci jsou ještě stále nadšenými čtenáři, překlady nevyjímaje. Řekl bych, že česká literatura, v Izraeli představovaná celkem už osmdesát devadesát let, má u nás lepší pozici než izraelská zde. Je to způsobeno zahřívacím kolem, postupným seznamováním. Pokud lze mou Černou skříňku chápat jako předehru k našemu dalšímu vzájemnému literárnímu poznávání, pak kráčíme správným směrem. 
sport Pohár Pragobanky zůstal doma Naši hokejisté splnili proti Slovákům normu a zázračně remizovali se Švédy Zlín (bra, tob)- Česká reprezentace se stala ve Zlíně vítězem prvního ročníku turnaje Pragobanka Cup' 94. Ve včerejším finále jí k prvenství, ohodnocenému prémií 45000 dolarů stačila perně vydřená remíza se Švédy 4: 4. V sobotu večer splnil náš celek ve třetím oficiálním měření sil se Slovenskem sedmigólovou normu (předchozí výsledky 7: 1 a 7: 4). Švédy včera od vítězství v turnaji dělily doslova vteřiny, ale nakonec díky prohře s Ruskem (1: 2) skončili v tabulce až třetí. Poslední příčka patří Slovensku. ČR- Slovensko 7: 0 Čtyři ze sedmi branek vstřelil Paterův útok s Martiny Smetákem a Procházkou na křídle v sobotu večer zcela bezbrannému celku Slovenska. Procházka, který zaznamenal jeden gól a jednu asistenci, prohlásil, že to byl asi jeho nejlepší zápas v reprezentaci. V útoku si moc rozumíme. Martin Smeták je z Olomouce, my dva z Kladna, ale emoce a podezírání, které mezi oběma celky nastaly v loňském semifinále extraligy, jsou zapomenuty. Přes prázdniny všechno vyšumělo, říká Procházka. S rozsvícením červeného světla za Hartmannovou brankou po Smetákově úvodním gólu ve 3. minutě zároveň zhasla na stadioně všechna ostatní a zápas byl na čtvrt hodiny přerušen. Po návratu hráčů na led byl vyloučen Slovák Rusznyak. Za 19 vteřin využil přesilovku Horák a když v 16. minutě přidal Smeták třetí branku, bylo o osudu zápasu prakticky rozhodnuto. Po šestém Paterově gólu ve 40. minutě se nechal ve slovenské brance vystřídat Hartmann, který se stává smutným hrdinou česko- slovenských soubojů. Ani jeden ze tří dosavadních vzájemných zápasů totiž nedochytal do konce. Ani v poslední třetině se Slovákům nedařilo. Nevycházelo jim téměř nic a když už se dostali do slibnější šance, zmařil jim ji výtečnými zákroky brankář Biegl. Tečku za utkáním udělal v 48. minutě Horák, jehož sólo přes celé kluziště zakončené přesnou střelou k tyčce symbolizovalo rozdíl třídy mezi oběma soupeři. Právě tato exportní branka vynesla Horákovi za českou stranu cenu pro nejlepšího hráče zápasu, kterou mu předal asi nejslavnější zlínský rodák Tomáš Baťa. ČR- Švédsko 4: 4 Velkou bojovností a nečekanou tvrdostí se vyznačovalo finále turnaje. Na ní doplatil švédský obránce Lindman, kterého Jelínek ve 31. minutě narazil na mantinel tak, že musel být převezen do nemocnice (píšeme o tom na jiném místě). Jelínek byl už v první části hry vyloučen na 10 minut za napadení. Ještě předtím však stačil otevřít skóre zápasu. To Alinč ve 4. minutě srazil Berglundovu přihrávku z vlastního obranného pásma a dříve než stačil překvapený gólman Hedberg zareagovat, doklepl Jelínek puk do sítě. Postupem času pak začala narůstat převaha Švédů, kteří přijeli do Zlína s osmi olympijskými vítězi z Lillehammeru. Brankář Šindel však předváděl neuvěřitelné zákroky. Paradoxem je, že vyrovnávací trefa Larssona ve 13. minutě byla z kategorie chytatelných. Švédská rutina se pak přetavila v dvoubrankový náskok ve 49. minutě, kdy Forslund překonal Biegla, který pár vteřin předtím vystřídal zraněného Šindela (záda). Zápas se zdál ztracen, ale v 58. minutě snížil po ideální přihrávce Smetáka Patera a přišlo ke slovu power play. Bukač poslal na led šest útočníků a tím, kdo v čase 59: 33 vyrovnal, nebyl nikdo jiný než Jelínek. Naši mladí obránci nejsou při hře na modré čáře příliš jistí, proto jsem poslal do power play šest útočníků. Je cenné, že jsme dokázali zvrátit utkání se soupeřem, který je na tom silově lépe, řekl Bukač. 
other Galerie světových ekonomů- J. A. Schumpeter (13) Oto Schmidt Ve vzpomínce na svého učitele na Harvardské univerzitě Paul Samuelson, nositel Nobelovy ceny za ekonomii, napsal: Který Schumpeter? Bylo jich víc. Brilantní' enfant terrible' rakouské školy, který před svým třicátým rokem vydal už dvě vynikající knihy; mladý advokát v Cairu, vlastnící stáj závodních koní, ministr financí rakouské vlády; sociální filozof a prorok kapitalistického vývoje; historiograf ekonomických nauk; ekonomický teoretik propagující používání exaktních metod a v neposlední řadě učitel politické ekonomie. Samuelson vyslovil názor, že pozdější historikové budou spojovat Schumpeterovo jméno hlavně s teorií hospodářských cyklů. Josef A. Schumpeter (1883- 1950) se narodil v Třešti na Moravě, ve stejném roce jako Keynes. V mnohém si tito dva muži byli podobni. Geniálním nadáním, literárními schopnostmi, odvahou vyslovovat průkopnické myšlenky, i když Schumpeterův vliv na hospodářskou politiku byl nesrovnatelně menší. Svědek rozpadu habsburské monarchie a neúspěšný správce financí v křehké a k pádu předurčené Rakouské republice, stanul na americké pevnině už jako autor proslulého díla Theorie der wirtshaftlichen Entwicklung (Teorie hospodářského vývoje). V této skvěle napsané knize vybudoval originální teorii ekonomického růstu. Vychází z walrasovského modelu všeobecné rovnováhy- Walrase pokládá mimochodem za největšího ekonoma všech dob- a pojímá jej jako ryze stacionární. V praxi se tato rovnováha realizuje tím, že se každý faktor chová rutinním a adaptivním způsobem. Dynamika kapitalistického systému vzniká teprve tím, že se jeden z faktorů začne chovat netradičně. Tímto faktorem je podnikatel- inovátor, který se snaží o zisk, a proto logicky nemůže existovat ve stavu statiky, která nezná ani zisk, ani ztrátu. Tento podnikatel se od manažera liší tím, že zavádí nové kombinace výrobních faktorů, kdežto manažer je jen rutinně kombinuje na bázi dané techniky. Manažer dostává stejně jako dělník i ve stacionárním systému odměnu, která se svou podstatou neliší od mzdy. Podnikatelova odměna, zisk, má však svůj původ nikoliv ve fungování, ale v rozbití stacionárního systému. Je vytvářen rozdílem mezi příjmy a náklady a je reziduálním důchodem vznikajícím z inovace. Má svůj původ například v zavedení nové výrobní metody dosahující nižší výrobní náklady, než které má konkurence, nebo v možnosti otevření nového trhu, výroby nového produktu, objevení nového zdroje surovin, či použití nové organizace. Tento druh podnikatelské odměny je vlastně monopolní rentou a je dočasné povahy. Dřív či později se ho zmocní konkurence a podnikatelova diferenční odměna postupně zmizí. Na konci tohoto difusního procesu se systém vrátí ke statické rovnováze, v níž nebudou opět ani zisky, ani ztráty. Dočasný podnikatelův zisk bude anulován, ale trvalý zisk z jeho inovace zůstane zachován společnosti ve formě nižších cen nebo technicky dokonalejších výrobků. Toto Schumpeterovo pojetí zisku a růstu se zásadně liší od pojetí neoklasické teorie. Podle něho soutěží firmy mezi sebou tím, že se nepodrobují dané technologii, ale že ji zruší. Soutěžní proces je proto procesem tvůrčí destrukce. Tím, že Schumpeter opouští abstraktní schéma tržní ekonomiky a zkoumá kapitalistický systém, je blíž klasické škole a Marxovi než Marshallovi a Walrasovi. Dovozoval, že vývoj kapitalismu se historicky vyznačuje dvěma fázemi: Fází soutěžního kapitalismu a fází kapitalismu trustů. První je charakterizován velkým počtem malých podniků, v nichž podnikatelskou funkci zastává vlastník kapitálu a inovační proces se provádí zakládáním nových firem. Pro druhý je příznačná existence velkých i mamutích podniků, technický pokrok je plánován přímo koncernem a inovace se projevuje spíš jeho dalším zvětšením než rozšířeným počtem dalších podniků. Co působilo Schumpeterovi starosti, byla otázka, jejíž dosah se projevil v jeho posledním velkém díle Capitalism, Socialism and Democracy: Kdo realizuje inovační činnost ve velkém, anonymním trustu? Postupně, jak se inovační proces přesouvá do výzkumných oddělení firemních gigantů, není vlastník kapitálu a podnikatel- inovátor už tatáž osoba. Inovace se postupně stává čím dál tím víc záležitostí zaměstnanců a manažerů, ne- li jen výzkumných týmů. To má však podle Schumpetera závažné důsledky. Buržoazní třída, která zahájila proces moderní společenské transformace tím, že riskovala vlastní majetek, má tendenci postupně mizet a s ní i její politické a etické hodnoty. Současně vznikají nové společenské třídy a jiné hodnoty a zároveň i koncepce snažící se ospravedlňovat státní intervence jak ve výrobní sféře, tak i v distribuci důchodů. Tím slábnou popudy k individualistické akumulaci a posiluje se trend k vytváření ekonomické organizace budované na centrálním plánování. Schumpeter se ve svém posledním díle ptá: Který systém, kapitalismus, či socialismus, bude určovat budoucnost lidstva? K údivu, úžasu či ohromení většiny svých kolegů odpovídá jednoznačně: Bude to socialismus. Ve své podrobné analýze marxistického systému zahrnul Marxe- sociologa a Marxe- ekonoma mnohou chválou. Přesto však pokládal jeho scénář za pochybený. Kapitalismus neprojde etapami, které Marx předvídal. Nebude žádné zbídačení mas, žádné imperialistické koloniální války. Prohlásil, že pokud jde o konečný efekt, má Marx pravdu: Socialistická společnost se nutně vynoří ze stejně nevyhnutelně rozložené společnosti kapitalistické. Kapitalismus bude zabit svými vlastními klady. Toto je jeho paradoxní závěr, paradoxní zejména u ekonoma, který byl vždy považován za patrona liberálních národohospodářů. Jaké ho k tomu vedou důvody? Za prvé, argumentoval, právě úspěch kapitalismu zmenší význam podnikatele a zmenší důležitost hodnoty, kterou kapitalismus poskytuje, a to hmotného bohatství. Muži nadnormální inteligence a energie budou postupně nahrazováni průměrnými manažery. Další důvod je složitější a je v podstatě filozofický. Vychází z toho, že kapitalismus je racionalismus. Začal před dvěma sty lety tím, že odpíral králům, baronům, papežům a biskupům právo na existenci. Skončí tím, že popře vlastní existenční oprávnění. Schumpeter se domnívá, že lidské povaze je vrozená iracionální destruktivnost, která může dočasně využívat ke svým účelům i racionalitu. Uvádí, že kapitalistická racionalita neodstraní super- nebo sub- racionální impulzy. Způsobí jen to, že se vymknou kontrole a zlikvidují posvátné nebo poloposvátné tradice. V civilizaci, píše Schumpeter, která nemá ani vůli, ani prostředky je zvládnout, se tyto impulsy nakonec vzbouří. A jakmile se jednou vzbouří, má už jen malý význam, že v racionální kultuře se jejich projevy nějak zdůvodní. Tak jako žádosti o záruční listiny existence adresované králům, lordům a papežům nebyly nikdy koncipovány v judiciální myšlenkové formě, která by přijímala možnost kladné odpovědi. Čeká kapitalismus na svůj proces před soudci, kteří mají rozsudek smrti už v kapsách. Vysloví ho, aniž brali zřetel na obranu, kterou uslyší. Tato slova pronesl v roce 1942, kdy sovětská část světa měla před sebou padesát let. Schumpeter myslel v dlouhých historických dimenzích a kdyby dnes žil, asi by namítl, že to je ještě příliš krátké období, aby bylo možno usvědčit ho z nepravdy. Jádro sporu by bylo ovšem v tom, že to není ekonomická, ale spíš- vzhledem k thesi o imanentní lidské tendenci k destrukci filozofická- předpověď osudu jedné civilizace. Diskuse by se přenesla do jiné, spekulativní a možná metafyzické roviny, a zcela by vybočila z hranic ekonomie. Schumpeter sám byl a zůstal konzervativcem. V posledních letech života zaměstnávala ho myšlenka, jak by měl být veřejný sektor omezován a kontrolován, aby se udržela politická svoboda a výkonné hospodářství schopné změny a růstu. Když ho smrt překvapila u psacího stolu, revidoval právě text Prezidentské adresy, kterou pronesl několik dní před tím v Americké ekonomické asociaci. Poslední věta, kterou v životě napsal, zněla: Stagnacionisté se mýlí v diagnóze důvodu, proč by kapitalistický proces měl stagnovat. Ale možná, že se ukáže, že mají pravdu v prognóze, že stagnovat bude- s vydatnou pomocí veřejného sektoru. Ve svých Business Cycles (Hospodářské cykly) popsal ekonomické pohyby charakterizující kapitalistickou ekonomiku, která je svou povahou vše jiné než stagnující. Vyslovil a spoustou materiálu doložil hypotézu, že ekonomický růst se uskutečňuje formou cyklických fluktuací a že jsou tři typy těchto cyklů: Cykly o průměrné délce 40 měsíců, cykly trvající dekádu let a cykly trvající od čtyřiceti k padesáti létům. Všichni, kdo Schumpetera znali- a byli mezi nimi ekonomové jako Samuelson, Taussig, Keynes- se shodují v tom, že to byla zcela mimořádná osobnost. Na Harvardu, kde tento třešťský rodák učil od raných třicátých let až do své smrti, kolovala autobiografická poznámka: Chtěl jsem být největším ekonomem na světě, největším milencem na světě a největším jezdcem na světě. Vzhledem k pokročilému věku třetí cíl už nestihnu. Samuelson vzpomíná, že byl velký showman, jehož saka a kravaty budily závist, skvělý pedagog používající sokratovskou metodu, v níž studenti tvořili diskusí sami názory na ekonomické problémy, a suverén v téměř všech oborech kultury. V jediném projevoval podle Samuelsona určitou míru pokory- v matematice. I když byl podle středoevropského měřítka dobrý matematik a matematické metody používal a propagoval, nemohl se měřit s tak vysokým matematickým standardem, jaký měl Samuelson, Friedman nebo Tinbergen. 
sport Vítězná série fotbalistů T. I. C. Uherské Hradiště pokračuje Praha/ Ostrava (lt, sn)- Druhá fotbalová liga o víkendu pokračovala zápasy 5. kola. Fotbalisté T. I. C. Uherské Hradiště sice v Teplicích poprvé během letošního ročníku prohrávali, do poločasu však Soldán stačil vyrovnat a hned v první minutě druhé půle Podaný rozhodl o tom, že Uh. Hradiště vede tabulku stále bez ztráty jediného bodu. V moravském derby se favorizovaná Opava dlouho trápila v Bohumíně. Ještě pět minut před koncem to vypadalo, že domácí získají letošní první bod, radost jim však zkazil dvěma slepenými góly opavský Grussman. Blšany hrály potřetí za sebou na domácím hřišti a potřetí pouze remizovaly- tentokrát s nováčkem z Ústí nad Labem. Vítkovice dokázaly vyhrát v Třinci i přesto, že hrály od 63. minuty bez vyloučeného Plachty. V Turnově dokázali domácí hráči, zřejmě ještě povzbuzení překvapivou výhrou v minulém kole v Karviné, porazit v dramatickém střetnutí Frýdek- Místek Teplice- Uherské Hradiště 1: 2 (1: 1), branky: 10. 
topic_interv Dopingový test se zápletkou Kadlec si zápas s Maltou rád odsedí na lavičce Jan Švéd, Ostrava Přízeň štěstí a nějakou marku v kapse potřeboval manažer Pavel Paska k tomu, aby včas dopravil německý fotbalový kvintet Látal, Němec, Kubík, Kuka, Kadlec aerotaxikem do Ostravy a zabránil tak neplánovanému kolapsu. V sobotu v deset hodin večer se na norimberském letišti zavírala zóna odletů soukromých letadel a až za pět minut deset se přiřítil Kaiserslautern (Kadlec a Kuka- pozn. red.). Už jsme seděli v letadle a já německé dispečery přesvědčoval, aby si protáhli pracovní dobu, vzpomíná Paska. Dramatickou zápletku s dobrým koncem má nechtěně na svědomí Miroslav Kadlec. Zrovna jako na potvoru mě po zápase se Stuttgartem vylosovali na dopingovou kontrolu. Půl hodiny jsem pil, než jsem se mohl vymočit. Pak jsme zase cestou do Norimberka třikrát stavěli, aby si odskočil, a vrcholem bylo, že jsme píchli gumu u auta. o Na hřišti vám ale v sobotu přálo štěstí... K výhře nad Stuttgartem jsem přispěl jedním gólem. Už bylo na čase, aby se trefil- před deseti dni proti Frankfurtu jsem dal břevno, teď střela mířila zase do tyče, ale naštěstí míč skončil v síti. Nevím, jestli se mi podaří zopakovat šest gólů z loňské sezony, ale hlavně mě těší, že se po operaci třísel cítím dobře. Lékaři mi to udělali jakousi zrychlenou metodou, trénoval jsem už po dvou týdnech místo šesti, jenže stejně jsem přišel o část letní přípravy. o Mezitím vás z místa reprezentačního libera vytlačil Kubík. Jak se cítíte jako náhradník? Luboš zahrál třikrát za sebou výborně. S trenérem Uhrinem jsem důvěrně mluvil a oba máme stejný názor, že vítězná sestava se nemění. Docela rád si sednu na lavičku a odpočinu si. 
caption Převážně anarchisté si v sobotu připomněli rok od chvíle, kdy ve stanici metra Dejvická zabil zaměstnanec bezpečnostní agentury Professional Commando anarchistu F. Venclíka Foto Zdeněk Merta- LN 
collection Krátce Japonská vláda letos získala díky vysokým cenám dovezené rýže 155 miliard jenů. Tyto prostředky neposkytne místním spotřebitelům, ale japonským zemědělcům. Rekordně nízká loňská sklizeň rýže přiměla vládu ke zrušení zákazu dovozu této potraviny, který dosáhl 1.27 mil. tun. Vláda platí dovozcům za kilogram rýže 69 jenů, velkoobchodníkům ji však prodává za 210 jenů. Vládní delegace Ruska a Ukrajiny připravily k parafování 17 dohod, které budou podepsány při rusko- ukrajinském summitu, který se má uskutečnit počátkem října. Byly dohodnuty zásady obchodně ekonomické spolupráce pro příští rok, odstranění dvojího zdanění, spolupráce v oblasti kultury a školství, v oboru raketové a kosmické technologie. Dohody nebylo dosaženo u ukrajinských dluhů za ruský plyn, u spolupráce v pohraničních oblastech, v liberalizaci obchodu. 
news Rusové se usazují v Zakavkazsku Moskva- Rusko vybuduje do roku 1995 pět vojenských základen v Gruzii a Arménii, které po rozpadu SSSR vyhlásily nezávislost. Uvedl to včera ruský ministr obrany Pavel Gračov. V Gruzii budou vybudovány tři základny- poblíž Tbilisi, na jihu země a na černomořském pobřeží u hranic s Tureckem. V Arménii budou dvě základny: poblíž hlavního města a u tureckých hranic. 
news Zvláštním vlakem na Pink Floyd Praha- Strahovský stadion bude 7. září před koncertem britské skupiny Pink Floyd otevřen až v 18.00, nikoli ve 14.00, jak je uvedeno na vstupenkách. Pořádající společnost Mediaworld zároveň připomíná, že doba zahájení koncertu, stanovená přibližně na 21. hodinu, zůstává nezměněna. Zájemci o koncert, kteří neuspěli v mimopražských předprodejích, mohou vstupenky získat ve speciálních stáncích na Staroměstském náměstí, Václavském náměstí a u Karlova mostu v Praze. České dráhy kvůli koncertu vypraví mimořádné vlaky a posílí některé pravidelné spoje. Do Prahy hlavního nádraží bude 7. 9. například vypraven mimořádný rychlík z Českých Budějovic (odjezd 15.18), který zastaví v Hluboké nad Vltavou- Zámostí, Veselí nad Lužnicí, Soběslavi, Táboře, Olbramovicích a Benešově u Prahy. Zvláštní vlaky budou vypraveny také po koncertě. 
caption Koeficient odporu vzduchu je u nového pola 0.32, tedy nejnižší ve třídě. Na snímku je čtyřdveřová varianta. Foto 
news Druhý ročník běhu politiků Špilberkem Brno- Již několik ministrů a poslanců parlamentu projevilo zájem startovat ve druhém ročníku běhu Špilberkem, který se uskuteční 15. října v parku tohoto brněnského hradu. Podle zástupců pořádající nadace by se na startu měl objevit mj. ministr Zieleniec, zastupitelé Prahy a Bratislavy a herci brněnských divadel. Pro druhý ročník je připraveno pět kategorií- politici do 45 let a nad 45 let, osobnosti, mezi které se řadí i novináři, a dále vysokoškolští a středoškolští studenti. 
advice Přijímací řízení a Listina práv Potřebujete poradit? JUDr. Eliška Wagnerová Čtenářka se táže, je- li správný názor, že je porušováno právo stejného přístupu ke vzdělání bez ohledu na pohlaví v případech, kdy střední škola posuzuje při přijímacím řízení zvlášť chlapce a zvlášť dívky. Protože z pochopitelných důvodů chce škola mít třídy smíšené, děje se to, že jsou přijati chlapci, kteří mají méně bodů než nepřijaté dívky. Dívka podala proti rozhodnutí ředitele odvolání, avšak neuspěla. Tato fakta jsou alarmující a svědčí o tom, že od Evropy civilizované zažitými základními právy nás dělí ještě velký kus cesty. Svědčí i o tom, že státní úředníci nemají dostatečný respekt, možná snad ani představu o požadavcích Listiny základních práv a svobod. Kdyby se případ odehrál jen trochu na západ od našich hranic, vyvinul by se asi v pěkný skandál. Dokládá však také, že i u nás diskriminace žen existuje, ačkoli je popírána. Článek 26 odst. 1 Listiny zaručuje každému právo na svobodnou volbu povolání a přípravu k němu. Článek 33 odst. 1 Listiny stanoví, že každý má právo na vzdělání a odst. 2 téhož ustanovení říká, že občané mají právo na bezplatné vzdělání v základních a středních školách. A konečně čl. 3 odst. 1 Listiny mj. přikazuje, že základní práva se zaručují všem bez rozdílu pohlaví. Případ má několik problémových rovin. První je fakt, že ačkoli uchazečka dosáhla při přijímacích zkouškách lepších výsledků než mužští uchazeči (bylo jich přijato 17 s horšími výsledky), nebyla ke studiu přijata právě a jenom proto, že je žena. Je nepochybné, že v daném případě byla státní správou flagrantně porušena všechna ve shora citovaných článcích Listiny zaručená základní práva. Jak se bránit? Příloha A k občanskému soudnímu řádu, která taxativně stanoví případy, v nichž je vyloučena možnost domáhat se, aby rozhodnutí správního orgánu bylo přezkoumáno soudem, obsahuje i rozhodnutí ředitele školy, jakož i rozhodnutí školského úřadu o odvolání proti rozhodnutí ředitele o nepřijetí na střední školu. Odvolat se k řádnému soudu, zdá se, nelze, ačkoli čl. 36 odst. 2 Listiny stanoví, že z pravomoci soudu nesmí být vyloučeno přezkoumání rozhodnutí orgánu veřejné správy týkající se základních práv a svobod garantovaných Listinou. Ústavnost citované části přílohy k občanskému soudnímu řádu je z tohoto pohledu více než problematická. Podle § 72 odst. 1 písm. a) zákona o Ústavním soudu je oprávněna podat ústavní stížnost mj. fyzická osoba, jestliže tvrdí, že pravomocným rozhodnutím orgánu veřejné moci bylo porušeno její ústavně zaručené základní právo (do 60 dnů). Před tím ovšem musí vyčerpat všechny řádné procesní prostředky poskytnuté zákonem k ochraně takového práva- tj. v daném případě odvolání ke školskému úřadu. Pokud by pak ústavní soud zjistil, že k porušení ústavně zaručeného práva došlo, zrušil by napadené rozhodnutí. Samostatným problémem je ústavnost přijímacího řízení na střední školy. Mám za to, že z Listiny jednoznačně vyplývá, že studovat na státní střední škole musí mít možnost každý, kdo nanejvýše splňuje určité znalostní předpoklady, osvědčené ať vysvědčením ze základní školy, anebo dosažením předem stanoveného bodového limitu při přijímacích zkouškách. Jinými slovy: nepřijetí uchazeče z důvodů nedostatečné kapacity státních škol není v souladu s Listinou. Z Listiny lze totiž jednoznačně dovodit, že stát má povinnost zabezpečit dostatečnou kapacitu veřejných středních škol tak, aby měl skutečně každý občan doloživší své schopnosti studovat také možnost toto své právo realizovat za podmínek předpokládaných Listinou, tj. bezplatně. Proto se stát nesmí spoléhat na placené soukromé školství. Ledaže by si v případě nedostatečné kapacity na veřejných školách pronajal a uhradil studijní místa na soukromých ústavech pro uchazeče, které nedokázal uspokojit sám. Podotýkám pro kritiky, o nichž nepochybuji, že tento názor není výrazem individuální politické orientace, nýbrž pokusem o poctivý výklad platné právní úpravy. Ústavodárce povýšil bezplatné základní a střední školství (a nedělá mezi nimi rozdíl) na ústavní základní právo, bezpodmínečně a bezprostředně zavazující orgány státní správy. V tomto směru se naše úprava nevymyká faktickému evropskému, ba širšímu světovému standardu. V Německu, ač nemá bezplatné střední školství výslovně garantováno ústavně, jsou jediným cenzem pro přijetí na střední školu znalosti. Kanada je rovněž nezaručuje ústavně, ale nabízí střední vzdělání, dokonce aniž by uchazeč musel prokazovat vstupní znalosti. 
news FIS nabízí příměří Paříž (reu)- Zakázaná alžírská Fronta islámské spásy nabídla vládě možnost příměří jako ústupek k vyřešení politické situace. Zprávu zveřejnilo v sobotu exilové vedení FIS. Sdělilo také, že uvězněný předák Abassi Madani s tímto návrhem písemně seznámil alžírského prezidenta Liamine Zerouala. Je to poprvé, kdy FIS nabízí příměří. 
caption Hutuská stařena si staví novou chýši v Kahimbu Foto Reuter 
comment Podivný přístup české vlády k životnímu prostředí Josef Vavroušek, Ekolog, bývalý ministr životního prostředí Považuji za skandální, že vláda České republiky stále ještě nemá vyjasněn svůj vztah k životnímu prostředí. Vláda nepřevzala československou ekologickou politiku z července 1990 ani podrobně propracovaný státní program péče o životní prostředí z května 1991 nebo Duhový program ČR z roku 1990. A za 26 měsíců, které uplynuly od počátku jejího funkčního období (a za 20 měsíců po rozpadu Československa), nebyla schopna- a snad ani ochotna- vypracovat žádný vlastní přístup. Předseda vlády dává při každé vhodné i nevhodné příležitosti najevo, že považuje ekology za kryptokomunisty, kteří jej obtěžují malichernostmi. On sám přece nejlépe ze všech ví, jak snadno si neviditelná ruka trhu poradí se všemi ekologickými problémy. To, že zkušenosti doslova všech průmyslových zemí svědčí o opaku, jej nijak nevzrušuje- podle jeho názoru je to tím, že Američané, Japonci, Němci nebo Angličané prostě nepochopili, jak má správný kapitalismus vypadat, a je tedy nejvyšší čas, aby se přijeli do Prahy poučit. Vláda jako celek nepovažuje špatnou kvalitu prostředí v ČR ani pokračující globální ekologickou krizi, na jejímž prohlubování se podílíme, za své problémy. Někteří ministři, pravda, občas projeví obecný zájem, ale tím to také končí, většina se však ani nenamáhá něco předstírat. Za dané situace je veškerá odpovědnost vlády za kvalitu prostředí ponechávána na bedrech váhavého ministra Františka Bendy a jeho úřadu. Ministerstvo životního prostředí už mnoho měsíců pracuje na návrhu nové ekologické politiky, což lze za dané situace jenom přivítat. Je však smutné, že už podruhé vláda jeho návrhy odmítla. Svědčí to nejen o špatné úrovni meziresortního připomínkového řízení, ale především o tom, že mezi členy vlády neexistuje ani základní shoda o koncepci ekologické politiky státu. Jsou zpochybňovány samotné principy trvale udržitelného rozvoje, předběžné opatrnosti a odpovědnosti za škody způsobené životnímu prostředí, odvozené od obdobných, relativně úspěšných politik západních zemí. Na strukturu, rozsah a míru podrobnosti tohoto dokumentu jsou navíc kladeny různé, vzájemně zcela protichůdné požadavky. Není proto divu, že materiál, předložený na jednání vlády 17. srpna 1994, je silně nevyvážený a jako celek nepříliš uspokojivý. Vedle deklarování pozitivních principů stanoví dosti neambiciózní cíle (např. v období 2015- 2020 dosáhnout stavu životního prostředí běžného v zemích OECD) a navrhuje soubor nástrojů jejich realizace, bohužel často velmi nekonkrétních (typu případné úpravy stávajícího daňového systému). Navzdory dlouhodobé neexistenci státní politiky v oblasti péče o životní prostředí je vláda nucena přijímat mnohá rozhodnutí, která svými důsledky kvalitu prostředí zásadně ovlivňují- týká se to například dostavby Temelína, odsíření uhelných elektráren, změn daňového systému nebo rozdělování dotací ze státního rozpočtu. Protože tato rozhodnutí nemají oporu v žádné celkové koncepci, nemohou být jiná než nahodilá, a tedy- v nejlepším případě- suboptimální, nebo dokonce chybná. 
news Pešek prezidentem Pražského jara Ministr kultury Pavel Tigrid jmenoval Libora Peška prezidentem předsednictva Mezinárodního hudebního festivalu Pražské jaro. Po odchodu Rudolfa Firkušného se této významné funkce ujímá šéfdirigent Královské filharmonie v Liverpoolu a největší český hudební festival tak jmenováním Libora Peška získává do svého čela mezinárodně uznávanou osobnost světového věhlasu, sdělil LN O. Podgorný, ředitel Pražského jara. Pešek, který byl dosud členem předsednictva festivalu, se dnes poprvé sejde ve své nové funkci s ostatními členy tohoto grémia. (ir) 
comment Pozoruhodné souvislosti Ústí nad Bečvou (agentura Wild Duck)- Další zajímavý výzkum provedla agentura NEOBLBA, když zkoumala souvislost mezi barvou obrouček u brýlí a politickým přesvědčením. Zatímco stoupenci ODS dávají v šedesáti sedmi procentech přednost zlaté kovové obroučce, stoupenci ODA v padesáti osmi procentech obroučce stříbrné, příznivci KSČM si libují v černých nebo tmavohnědých obroučkách z různých plastů. Zajímavé také je, že stoupenci LSNS dávají stoprocentně přednost cvikru. Tuto výstřednost lze však vysvětlit tím, že se ve výzkumu vyskytoval pouze jediný člen LSNS. NEOBLBA je přesvědčena, že aspoň obrýleným občanům napomůže její výzkum v nelehkém rozhodování během nadcházejících komunálních voleb. 
news O modernizaci MiG- 21 se jedná Praha (gag, čtk)- Stíhací letoun české armády MiG- 21, byť po modernizačních úpravách, nemusí být podle názoru zbrojařů přijat pro službu v NATO. Podle leteckých odborníků by bylo daleko výhodnější upravit stávající avioniku vyřazených, avšak modernějších deseti strojů MiG- 29 než investovat do modernizace třicet let starých MiG- 21. Náčelník generálního štábu Jiří Nekvasil nám však řekl, že provoz pouhé desítky MiG- 29 je velmi nákladný, navíc k nim armáda nemá, na rozdíl od MiG- 21, zásoby náhradních dílů a výzbroje. V úvahu je prý nutné vzít i nestabilní politickou situaci v Rusku, které MiG- 29 vyrábí. MiG- 21 by po modernizaci měl dosáhnout palebné síly stíhacího bombardéru MiG- 23 a v některých parametrech i mnohem mladšího typu MiG- 29. Nekvasil upozorňuje, že o modernizaci, o kterou projevily zájem i západní firmy, není dosud rozhodnuto. 
news L. Voleník tvrdí, že vláda znepříjemňuje činnost NKÚ Praha (mrk)- Podobná vládní' nedorozumění' znepříjemňují pracovníkům Nejvyššího kontrolního úřadu jejich činnost a nejsou nejlepší motivací při jejich práci. Těmito slovy reagoval prezident NKÚ Lubomír Voleník na nedávnou kritiku kabinetu na adresu jeho úřadu pro údajný únik informací. Přesto Voleník vylučuje možnost ohrožení nezávislosti NKÚ: Bude- li v této zemi respektována ústava a zákony, není síly, která by nezávislost NKÚ ohrozila. Prezident NKÚ Lidovým novinám řekl, že ani opatření, která byla proti úniku informací přijata již dříve, nebyla motivována přáním nějakého subjektu mimo samotný úřad. Vyžádala si je prý pouze situace v NKÚ. V současné době se Voleník snaží optimálně uvést v život zákonná ustanovení, jimiž se má činnost úřadu řídit. Přijímat jiná opatření, než ukládá zákon, není možné. Pokud by někdo takový názor měl, musel by se snažit změnit zákon o NKÚ, dodal. Při očekávané schůzce s premiérem Klausem se budou Voleníkovy argumenty opírat pouze o ústavu a zákon o NKÚ. 
news Rakouští politici na mítincích ČSSD Z politické scény Brno (škr)- S volební kampaní v komunálních volbách pomohou ČSSD na jižní Moravě sociální demokraté z Vídně. Mítinků ČSSD se zúčastní i bývalý rakouský ministr vnitra Karel Blecha. Uvedl to včera předseda jihomoravského sdružení ČSSD Václav Grulich. Sociální demokraté budou v osmi okresech patřících do působnosti jihomoravského sdružení kandidovat do zastupitelstev osmdesáti obcí. V Brně bude ČSSD kandidovat do malých městských částí společně se Stranou zelených. 
collection Paragrafy Patrně pod vlivem alkoholu vznikla před půlnocí u jednoho kiosku ve Špindlerově Mlýně hádka mezi M. K. (28) a o deset let starší ženou. Dvojice se fyzicky napadla a muž strčil ženu do rozvodněného Labe, kde utonula. Výtečník byl obviněn z trestného činu ublížení na zdraví s následkem smrti. Sochařské dílo nacházející se u pardubického zámku potřísnil o víkendu zatím neznámý pachatel barvou. Škoda na díle sochaře Vlastimila K. Nováka činí 50000 Kč. (jop) Nevesele skončil hon na divoké kachny u rybníka Trubský v obci Klášter u Nepomuku. Místo kachny zasáhla střela levé oko 55letého účastníka honu. Po ošetření na poliklinice byl převezen na oční kliniku do Plzně. (vet) 
essay Ulster: tajný trumf katolíků Stálá dopisovatelka LN v Belfastu Jarka Stuchlíková Více než deset let se v Belfastu pravidelně schází skupina lidí všech vyznání v katedrále sv. Anny. Každé poledne se tam společně pomodlí za mír v Severním Irsku. Ve středu 31. srpna bylo jejich díkuvzdání mnohem vroucnější, neboť jejich přání bylo vyslyšeno. Po pětadvaceti letech vraždění a násilností vyhlásila IRA klid zbraní. Co najednou přimělo IRA k definitivnímu ústupu? Je to vůbec definitivní příměří? IRA se vyhnula ve svém prohlášení tomuto výrazu a místo něj zvolila bezpodmínečný klid zbraní. Udělala to proto, že definitivní je oblíbeným termínem nenáviděné britské vlády? Ministři i premiér John Major se trápí nad sémantikou tohoto paragrafu a obyvatelé západního Belfastu se smějí. Kdyby IRA chtěla znovu přejít do zbraně, kdyby ji k tomu někdo vyprovokoval, bylo by jí úplně jedno, co řekla či slíbila britské vládě, poučil mě belfastský katolík Padraig Nolan, na jednom slovu sem nebo tam přece vůbec nezáleží. Sami nacionalisté půl roku bádali nad prosincovou Deklarací z Downing Street a požadovali další a další objasnění a pak Deklaraci stejně odmítli jako nedostatečnou. IRA prodává svůj ústup z ozbrojených pozic jako konečné vítězství. Dvacet pět let ozbrojeného zápasu prý natolik zlepšilo demokratické podmínky pro nacionalisty, prohlásilo demagogicky vedení Provos, že nyní bude možno přejít k politickým jednáním. Pravda je, že postavení IRA se stalo neudržitelné. Každému muselo být jasné, že britská vláda prostě žádnému ozbrojenému nátlaku neustoupí. IRA se navíc stávala čím dál tím zkorumpovanější organizací, v poslední době čistě mafiánského rázu. Také stále hůře hledala dobrovolníky do svých řad. Strana Sinn Fein, politické křídlo IRA, byla zcela zdiskreditovaná svým napojením na teroristy a nikdo jí nepopřával sluchu. Přitom se směrem k nacionalistům neustále vysílaly signály, že kdyby se chovali jako například Nelson Mandela v Jižní Africe, či Arafatovi bojovníci v Izraeli, dalo by se s nimi jednat. Sir Patrick Mayhew, britský ministr pro Severní Irsko dokonce nedávno prohlásil, že Británie dnes nemá žádný sobecký zájem na Severním Irsku, žádný strategický či ekonomický zájem ji k němu nepoutá. Navíc zdůraznil sumu, kterou Ulster Británii každoročně stojí. Udržování bezpečnosti za čtyři a půl miliardy liber! To je argument velice silný pro současnou konzervativní vládu. IRA sice odmítla prosincovou Deklaraci, zato ale rozvinula přímá jednání s irskou vládou. Od ní se IRA dostávalo povzbuzování, aby skončila ozbrojený boj, že po třech měsících klidu zbraní by zástupci Sinn Fein mohli usednout za jednací stůl. Premiérovi Reynoldsovi přispěchali na pomoc Iroameričané v čele s prezidentem Clintonem a jejich argumenty byly rovněž velmi pádné: po odzbrojení Ulsteru stejná hospodářská pomoc jako Palestincům a Izraeli na Blízkém východě. Bude dvě stě milionů dolarů pro začátek stačit? Irský ministr zahraničí Dick Spring je právě na návštěvě ve Spojených státech, aby dojednal první košík americké pomoci. A Reynolds už ustavuje celonárodní Fórum míru a usmíření, kam by Sinn Fein mohl být pozván hned. Irský premiér doufá, že i loajalističtí politikové se také zúčastní tohoto Fóra. Protestantští politikové dnes nevědí, kde jim hlava stojí, jejich zatrpklost je pochopitelná. Protestanti byli čtvrt století stříleni a bombardováni teroristy IRA, celá kampaň stála 3169 životů a na co to všechno bylo? Teroristé IRA jsou dnes hrdiny dne. Také se neví, co se jim za příměří slíbilo- dnes, zítra, v blízké budoucnosti. Propuštění všech politických vězňů, jak to pro zatčené teroristy už dnes žádá Mitchel McLauglin z Sinn Fein? Demilitarizaci čili odsun britských jednotek? Co se stane se všemi zbraněmi IRA? Co se stane s lidmi, kteří s velkými oběťmi udržovali bezpečnost v provincii a najednou budou bez práce? V protestantských řadách temně hučí slova občanská válka. Katolíci v západním Belfastu mají strach z loajalistického pogromu, někteří si už dávají montovat ocelové dveře. Existují však i rozumní protestantští politikové, jako místní starosta Hugh Smyth, který nabádá ke klidu a vybízí loajalistické teroristy, aby následovali příkladu IRA a také vyhlásili příměří. Ať si provincie konečně oddychne. Většina protestantů si však přeje nejprve jedno ujištění: že nebude výprodej. Že nedojde ke sloučení obou částí ostrova proti jejich vůli. To jim ovšem obě vlády, irská i britská vehementně slibují. Premiér Major patrně sám přijede do Belfastu, aby se o tom osobně ujistil. Severoirští katolíci mají ale své malé tajemství. Za patnáct let se počet katolického obyvatelstva zvýšil z 35 na 42 procent. Katolíci tu mají velmi početné rodiny. Za deset let jich určitě bude požadovaná většina, protože protestanti mají spíše méně dětí a čeho IRA nedosáhla ohněm a mečem, příští generaci katolíků v referendu může spadnout do klína. 
news V jižních Čechách si oblíbili limonády Mimi Praha- Letos v srpnu prodala Kojenecká voda Teplice nad Metují jen v jihočeském regionu zhruba 80 tisíc litrů vod a limonád pod značkou Mimi, uvedl obchodní zástupce společnosti Karel Klusáček. V současnosti má v tomto regionu společnost asi 300 odběratelů, ale jejich počet by měl vzrůst v budoucnosti až na 900. Současná měsíční produkce společnosti je podle slov jejího ekonomického ředitele Jiřího Vlčka zhruba milion litrů nápojů. Kojenecká voda tvoří asi 20 procent celkové produkce, deset procent tvoří nápoje pro diabetiky a 70 procent výroby jsou ochucené limonády. Svoje výrobky zatím společnost neexportuje, především pro zdlouhavý postup při vyřizování atestů a pro nepraktičnost současných skleněných obalů, ve kterých prodává veškerou svoji produkci. Obchodní strategie společnosti v ČR spočívá v budování výhradních zastoupení, kterých je v současnosti zhruba 20 a pokrývají téměř celou republiku. S prodejem velkoodběratelům neměla společnost podle J. Vlčka dobré zkušenosti. V současnosti zaměstnává společnost celkem 35 pracovníků, kteří měli v loňském roce průměrnou mzdu 7.8 tisíce korun. Ve výrobních provozech se pracuje zatím na jednu směnu. Kapacita linky je 10 tisíc litrů vod za hodinu, v případě limonád je to 7 až 8 tisíc litrů za hodinu. Podle slov J. Vlčka by při zavedení třísměnného provozu mohla společnost ročně vyrobit 35 až 40 milionů litrů nápojů. Vlastníky akciové společnosti jsou města Teplice nad Metují, Adršpach, Broumov a společnost 100 Mega leasing. Základní jmění společnosti je jeden milion korun a podle J. Vlčka její představitelé uvažují na začátku příštího roku o navýšení tohoto jmění. O formě navýšení zatím není rozhodnuto. Pohledávky u odběratelů po lhůtě splatnosti se pohybují ve výši kolem jednoho milionu korun. 
invitation Co- kdy- kde Stanislav Zippe: Subjective geometry je název výstavy, která je v pražské Husově ulici č. 21 otevřena do 2. října Galerie Vltavín uvádí v rámci výstavy Pohádkové motivy a ilustrace Adolfa Borna, Cyrila Boudu, Josefa Ladu, Kamila Lhotáka, Jiřího Trnku a další. Výstava potrvá do 30. září. 
sport Nedoma asi zamíří do Č. Budějovic Praha (bra)- Obránce české hokejové reprezentace Milan Nedoma se včera předběžně dohodl na smlouvě s Českými Budějovicemi. Kontrakt by měl být podepsán na dva roky s jednoletou opcí. S mužstvem bude trénovat zatím do 12. září, kdy by po návratu manažera jeho mateřského klubu Komety Brno Josefa Sršně ze Švédska měla být celá věc dotažena do konce. 
sport Z fotbalových kruhů Belgičan Michel Preud' homme z Benfiky Lisabon je podle ankety společnosti nazvané Mezinárodní federace fotbalové historie brankářem roku. 
sport Liberec chystá posilu Liberec (jl)- Liberecký fotbal řídí od 1. září nově ustavená akciová společnost, která by měla do zdejšího prvoligového Slovanu přinést prostřednictvím firem Wimpey Severokámen a Pivovar Vratislavice každoročně 20 milionů korun. Už tento týden by měl přijít do Liberce jeden středopolař zvučného jména, prozradil zpravodaji LN manažer libereckého klubu Slavoj Prokopec. Zároveň však odmítl tvrzení, že by se fotbal pod Ještědem tímto zbavil všech ekonomických problémů. Z jiných zdrojů jsme se dokonce dozvěděli, že Slovan je stále zadlužen z doby, kdy zdejším funkcionářům sliboval tajemný sponzor desítky milionů. Liberec je fotbalové město, jedno z mála, kde je velký zájem ze strany radnice, okresu a potažmo i diváků. Naším úkolem však rozhodně není konkurovat Spartě nebo Slavii. Fungování akciové společnosti by mělo Liberci pomoci stát se po Spartě vlastně druhým klubem moderního typu. Jde podle mne o vyšší formu obchodní společnosti s pravidly a legislativou výhodnou k proniknutí třeba do bankovní sféry, uzavírá S. Prokopec. 
news Benátský start Čonkina Světovou premiéru absolvoval na právě probíhajícím mezinárodním filmovém festivalu v Benátkách nový film Jiřího Menzela Život a neobyčejná dobrodružství vojáka Ivana Čonkina. Soutěžní projekci třináctkrát přerušil potlesk. Scénář snímku napsal Zdeněk Svěrák podle stejnojmenného románu ruského exilového spisovatele Vladimira Vojnoviče. Byl jsem Vojnovičovou knihou okouzlen, řekl v neděli v Benátkách Menzel. Viděl jsem mnoho filmů o válce, ale nemám je rád. Cítil jsem z nich lásku k válce, což je něco proti přírodě. Na tiskové konferenci Menzel odmítl zjednodušující závěry zahraničních novinářů: Čonkin není satira, je to obraz prostředí, které vymývá mozek. Hlavní postavy příběhu odehrávajícího se ve čtyřicátých letech v Rusku nejsou zlé, ale ovlivnil je systém. Není to ani film o stalinské éře, to by bylo příliš zjednodušené. Vypráví o prostých lidech, kteří jsou vždy drceni byrokracií. Film o věcech, které se mohly stát všude- v Koreji, v JAR... Vždy existují lidé, kteří se stanou obětí společnosti. Když byl film několikrát po sobě označen za nového Švejka, Menzel se jen usmíval: Vycházeli jsme z Vojnovičova románu, ale nedalo se použít vše. Spolu se Zdeňkem Svěrákem jsme museli udělat výběr, a hlavně jsme do filmu chtěli dostat českého ducha. V naší republice bude mít tato anglicko- francouzsko- česká koprodukce premiéru v říjnu. (aku) 
sport Železného jablonecká eufórie Výborná atmosféra na mítinku Jablonecký oštěp' 94 Jablonec nad Nisou (nov)- Již prvním pokusem při mítinku Jablonecký oštěp' 94 rozhodl světový rekordman Jan Železný o tom, že se stal majitelem vozu Audi 80. Ten byl vypsán jako cena pro vítěze soutěže, která se včera večer uskutečnila při výborné atmosféře a krásné divácké návštěvě na jablonecké Střelnici. Železný se hned prvním pokusem (85.92 m) ujal vedení a už tento výkon by znamenal za improvizovaného umělého osvětlení vítězství. Konkurence, byť proti původním předpokladům zúžená z jedenácti vrhačů na sedm (nepřijel Fin Räty, Rus Morujev, Ir McHugh a Němec Michel), však olympijskému vítězi a mistru světa šlapala na paty. I tak bylo v soutěži pět finalistů letošního ME v Helsinkách. Ve druhém pokusu se zlepšil Švéd Bodén na 84.62 a v pátém Němec Hecht na 84.70. Jan Železný měl celkem čtyři platné pokusy přes osmdesát metrů a ve čtvrté sérii explodoval zlepšením na vítězných 87.22. Ještě před závodem říkal: Doufám, že se mi podaří nějaký výborný pokus, jsem nervóznější než před helsinským finále. Po posledním pokusu ještě na ploše v eufórii před čestným kolečkem dodal: Je to můj největší domácí závod a nikde ve světě jsem nic podobného nezažil. V jabloneckém dresu chci závodit i dále a už odtud nikam neodejdu. 
sport Nováček postoupil do čtvrtfinále US Open Na kurtech ve Flushing Meadows už dohrál dvojnásobný vítěz French Open Španěl Bruguera Zvláštní zpravodajka LN v New Yorku Alena Drtinová Český tenista Karel Nováček (56.) postoupil do čtvrtfinále US Open. Devětadvacetiletý rodák z Prostějova vyřadil ve 4. kole Argentince Franu (101.) za 2 hodiny a 8 minut 6: 3, 6: 3, 6: 7 (3), 6: 2. Po dvou jednoznačných setech se Frana chytil v tie breaku třetího a ve čtvrtém měl dvě brejkové šance na 2: 1. Nováček své podání nedal a naopak vzápětí vzal servis Argentinci. Český tenista tak postoupil do svého třetího grandslamového čtvrtfinále, prvního v New Yorku (předtím na French Open 1987 a 1993) a čeká na něj vítěz zápasu Sampras- Yzaga. Po včerejšku už je známé obsazení prvního ženského semifinále, a to Sanchezová- Vicariová (2.)- Sabatiniová (8.). Dvouhra mužů je ve Flushing Meadows o kolo zpět, navíc pokračuje bez dvojnásobného vítěze French Open Španěla Bruguery (3.), který prohrál ve 4. kole s Rakušanem Musterem (13.) 4: 6, 6: 7 (4), 4: 6. Dosud známé čtvrtfinálové dvojice jsou Muster- Agassi (20.) a Martin (9.)- Karbacher (41.), Bjorkmanův (71.) soupeř vzejde ze zápasu Stich (4.)- Kafelnikov (14.). V semifinále smíšené čtyřhry proti sobě nastoupí česko- australský pár Novotná, Woodbridge a americko- české seskupení G. Fernandezová, Suk. Z osmi vzájemných zápasů jich Bruguera s Musterem šest sehráli na preferované antuce. Zatímco vítěz z pařížské antuky se snaží otrkat i na ostatních površích (osmifinále na wimbledonské trávě), kdysi univerzální Muster se programově betonům vyhýbá, neboť po těžké dopravní nehodě nemůže své levé koleno tolik zatěžovat. Na US Open se proto většinou připravuje na antuce. Proto jsem na tomto turnaji nemyslel dál než na čtvrtfinále, takže jsem spokojen, řekl Muster poté, co zopakoval loňský výsledek. K utkání se svým přítelem Agassim vzhlíží bez obav: Nemíním s ním soutěžit v oblékání, ale v tenise, kde s ním mám bilanci 4: 1. Prvně jsme spolu hráli, když mu bylo šestnáct a prohrál se mnou v pěti setech. Bollettieri tenkrát ke mně přišel a povídá:, Porazil si jednoho z nejlepších tenistů budoucnosti.'. Nevěřil jsem mu a vida, jak jsem se mýlil. Od žákovských let se táhnou i bitvy okázalého Agassiho s rezervovaným Changem (6.). Prvně jsem ho porazil, to mi bylo dvanáct a Andre bydlel u nás doma. Tenkrát si ještě nebarvil vlasy, byl ostříhaný na krátko a v uších neměl náušnice, ale showmanem byl už jako dítě, zavzpomínal si Chang, který porážku s nenasazeným Agassim 1: 6, 7: 6, 3: 6, 6: 3, 1: 6 přijal s křesťanskou pokorou: Tenis hraju proto, že si to přeje Bůh. Jen na něm záleží, jestli ještě někdy vyhraji grandslamový titul, poklonil se vyšším silám vítěz French Open 1989, nicméně na kurtě není pro něj jediný míč ztracený a je proto přezdíván elektrická myš. Agassi se na letošním US Open snaží dokázat své stávající přítelkyni, herečce Brooke Shieldsové, že je lepší než její dědeček. Frank Shield postoupil do finále amerického mistrovství tehdy ještě ve Forest Hills v roce 1930, Agassimu se totéž povedlo o 60 let později. Na jedné noze se tenis hrát nedá, oznámil Reneberg (48.) poté, co vzdal v dalším americkém osmifinále krajanu Martinovi za stavu 6: 3, 0: 3. Jednalo se o nezvykle intelektuální utkání, neboť oba tenisté mají na rozdíl od zbytku žebříčku univerzitní vzdělání. V závěru setu mi při podání projela levým stehnem ostrá bolest, nevím, co se stalo, ale pokračovat nemělo cenu, smutně konstatoval Beckerův přemožitel, osmadvacetiletý Reneberg. Sanchezová- Vicariová si se Sabatiniovou zopakuje semifinále z lednového Australian Open, v dosavadní bilanci vede argentinská tenistka 12: 9. Ta už ve Flushing Meadows před čtyřmi roky triumfovala, ale pak ustrnula a posledních 40 turnajů vyšla naprázdno bez titulu. Čtvrtfinále s poslední americkou hráčkou, třicetiletou Gigi Fernandezovou (48.) začala famózně, první fiftýn povolila soupeřce až ve čtvrtém gamu, a to vlastní dvojchybou, nakonec vyhrála 6: 2, 7: 5. Sanchezové- Vicariové zase vyšel proti Japonce Dateové (5.) závěr zápasu- 6: 2, 6: 0. 
sport Evropská kvalifikace se rozjíždí Dnes další úvodní zastávky na cestě k fotbalovému ME 1996 v Anglii Praha- Po čtyřech předehrávkách se dnes rozjede kvalifikace pro fotbalové ME v Anglii na plné obrátky. Obhájce titulu nemá na rozdíl od MS postup předem zajištěn a Dány čeká na úvod náročná prověrka ve Skopji. Vždyť v makedonském dresu by se měl objevit i někdejší majitel Zlaté kopačky a v současné době hráč Interu Milán Pančev. Z hlediska českého fotbalu bude hlavní pozornost upřena na další utkání páté skupiny v Luxemburgu a Oslu. Norský trenér Olsen vzal pro zápas s Běloruskem za základ kádr z MS, v němž však už schází libero Bratseth, který ukončil kariéru. O běloruském fotbalu podrobnější informace scházejí, v poslední době se objevila jen zpráva o dopingu reprezentačního obránce Bělkeviče v pohárovém utkání Dynama Minsk. Víc o obou soupeřích bude jistě po svém návratu z Osla vědět Václav Ježek, který zamířil na sever jako pozorovatel. S oranžovým dresem Nizozemska se po MS rozloučily dlouholeté opory- Rijkaard, R. Koeman a Wouters, Gullit pokračuje v bojkotu reprezentace, na marodce jsou nejen dlouhodobě zraněný van Basten, ale i Bergkamp a Taument. Přesto by pro svěřence trenéra Advocaata nemělo být Lucembursko vážnější překážkou. Belgičanům bude v zápase s Arménií v Bruselu chybět tvůrce hry Scifo, který má bolestivě naražená žebra, a vyloučen je i start Grüna, jehož postihl zánět achillovky. Jeho místo libera zaujme veterán De Wilde, který se v 36 letech dočkal zahraničního angažmá v Marseille. Trenér van Himst uzavřel smír s útočníkem Oliveirou, a tak se naturalizovaný Brazilec vrací do útoku na místo Nilise. Největší hvězdu budou postrádat i Rumuni v bukurešťském utkání s Ázerbájdžánem. Pro kapitána Hagiho začal pobyt v Barceloně svalovým zraněním, stále chybí i Sabau, který by jeho roli mohl převzít. Po dvou letech dostává znovu příležitost Timofte. Kapitán squadry azzurry Baresi se znovu nechal přemluvit a svůj odchod z reprezentace už podruhé odložil. Ze stříbrného týmu z MS tak bude ve slovinském Mariboru chybět jen zraněný obránce Maldini, jehož místo by měl zaujmout klubový kolega z AC Milán Panucci. Ani Švédové nebudou v Reykjavíku kompletní. Rekordman mezi tyčemi Ravelli si v posledním ligovém utkání pochroumal rameno a do branky bude muset Eriksson z Norrköpingu. Dnešní program kvalifikace pro ME- skupina 1: Rumunsko- Ázerbajdžán, Slovensko- Francie. Skupina 2: Makedonie- Dánsko, Kypr- Španělsko, Belgie- Arménie. Skupina 3: Maďarsko- Turecko, Island- Švédsko. Skupina 4: Ukrajina- Litva, Slovinsko- Itálie. Skupina 5: Lucembursko- Nizozemsko, Norsko- Bělorusko. 
news Přeprava klesla Železniční doprava přepravila letos v červenci 8059 milionů tun zboží. Proti stejnému období loni to představovalo pokles o 3.9%. Nakládka byla nižší o 12.4%. Rovněž o 1.2% na 451000 tun se snížil v témže období proti červenci 1993 objem říční dopravy. 
news V Jihlavanu znovu rozjíždějí leteckou výrobu Jihlava- Zpětným osvojením letecké výroby, rozšířením programu hydraulických přístrojů, inovací a kvalitou výrobků se v jihlavském Jihlavanu snaží čelit dopadům nevhodného způsobu privatizace bývalého státního podniku na hospodářské výsledky společnosti v roce 1993. Zaznělo to ve zprávě představenstva na včerejší valné hromadě v Jihlavě. Společnost vznikla transformací větší části bývalého státního podniku Jihlavan. Předtím z něho byly vyčleněny a v malé privatizaci samostatně vydraženy výrobní hala, galvanika a kalírna firmě Breguet, a nástrojárna firmě VMV, připomněl předseda představenstva Rudolf Samek. Hlavní kooperační firma Breguet, která převzala leteckou výrobu, se v roce 1993 dostala do ekonomických potíží a podnik v likvidaci koupila kutnohorská společnost Zlatý lev, jež s výrobou letos v březnu skončila. Nedodržování kooperačních a dalších smluv těchto firem vůči Jihlavanu se promítlo do hospodářského výsledku společnosti za rok 1993. Podnik měl při výnosech 190886 milionů korun ztrátu 3.7 milionu Kč. Jihlavan Jihlava podniká v konstrukci, výrobě a opravách hydraulických prvků v oblasti letecké techniky a obecného použití. V letecké technice má nadále postavení monopolního dodavatele hydraulických prvků pro letouny z Aera Vodochody a Letu Kunovice. Dále je významným dodavatelem pro podniky Zetor, DESTA a LIAZ, důležitým odběratelem je i Agrozet Roudnice. V současné době se zde rozvíjí výroba pro zdravotní techniku. 
news Krumlovská inspirace Český Krumlov (dan)- České jednotky UNPROFOR, které jsou v bývalé Jugoslávii, hodnotí zahraničí velmi pozitivně. Včera po příletu na výcvikovou základnu mírových sil OSN v Českém Krumlově to řekl prezident Václav Havel. Podle prezidenta to příznivě ovlivňuje mezinárodní pozici ČR. Na dotaz, zda uvažuje o návštěvě zemí bývalé Jugoslávie, o níž se před časem zmiňoval, prezident odpověděl, že v nejbližší době ji neplánuje. Po schůzce se zástupci města na českokrumlovské radnici mj. řekl, že za velmi inspirativní považuje, jak radnice prostřednictvím městem založeného fondu a nadací motivuje občany k zájmu na rozvoji Krumlova. Prezident se včera v Krumlově zajímal i o unikátní zámecké barokní divadlo. Náklady na rekonstrukci divadla budou mnohamilionové a Václav Havel se stal osobním sponzorem této akce. 
news Soud s pašeráky drog odročen Brno- Krajský soud v Brně odročil kvůli výslechu dalších svědků na listopad proces s Pavlem Blechou z České Lípy a Tomášem Červeným z Liberce, obviněných z pašování tvrdých drog. V lednu 1991 našli v jejich autě celníci na Hatích více než deset kilogramů heroinu. Podle obžaloby jsou součástí organizované skupiny pašující do Evropy drogy z Istanbulu. Stíhané si zřejmě najal Jugoslávec z Kosova. Blecha si prý myslel, že veze zlato, Červený říká, že se o ilegálním převozu dozvěděl až na celnici. 
caption Martin Fendrych (vlevo) a Stanislav Novotný Foto R. Zlatohlávek 
news Novela zákona má pomoci podnikatelům Praha (mrk)- Masovou úlevu podnikatelům by měla podle vicepremiéra Jana Kalvody přinést novela živnostenského zákona, jejíž návrh včera posuzovala legislativní rada vlády. Novela zavádí nový pojem průmyslová živnost, který zahrnuje složitější procesy, sestávající z dílčích výrobních operací. Pro každou z nich bylo doposud třeba zvláštní živnostenské oprávnění, podle nové úpravy postačí pouze jedno pro celý komplex činností. Oproti návrhu ministerstva hospodářství legislativní rada doporučila zjednodušit a zpřesnit definici průmyslové živnosti. Podle navrhovaného znění by totiž jednotlivé živnostenské úřady mohly neurčité pojmy vykládat po svém, a tím nesprávně rozhodovat o tom, co do průmyslových živností patří. Podle Kalvody se již osmá novela tohoto zákona snaží dále sjednotit podmínky pro podnikání cizích právnických osob s domácími, přičemž dlouhodobým trendem je nikoli zpřísnění podmínek, ale jejich liberalizace. 
news Mandler bude kandidovat na primátora Z politické scény Praha- Člen výkonného výboru Liberálnědemokratické strany Emanuel Mandler bude podle slov předsedy strany Vojtěcha Průši kandidátem strany na funkci pražského primátora. Mandler je podle Průši také vedoucí osobností samostatné kandidátní listiny, kterou LDS postavila pro pražský volební obvod. LDS se v komunálních volbách zaměřuje především na větší města. V Českých Budějovicích uzavřela koalici se Stranou zelených a v Brně se Svobodnými demokraty. LDS má podle Průši 132 kandidátů. 
comment Děravý zákon Komentář István Lékó Převedu nemovitosti státního majetku do Vašich soukromých rukou bez vědomí ministerstva privatizace, Fondu národního majetku a jakýchkoliv investic. Podmínka: nějaký schopný ekonom z vedení státního podniku musí za zády ředitele spolupracovat. Zn.: Zákonnost zaručena. Co by se stalo, kdyby se v českých novinách objevil takovýto inzerát? Inzerent by měl zakázek dost a řada ředitelů státních podniků by pak po několika měsících s úžasem zjistila, že domy a pozemky, které dosud vlastnil stát, se rázem staly majetkem soukromé osoby. Je to případ dvou budov Státního pedagogického nakladatelství v centru Prahy, jejichž tržní cena se pohybuje ve výši kolem 400 milionů korun. Nový majitel, soukromá akciová společnost, kterou z velké části vlastní bývalý právník Státního pedagogického nakladatelství František Talián, si je pořídil za desetinu této sumy. Talián však měl za celý podnik zaplatit Fondu národního majetku 170 milionů. Byla to částka, kterou v obálkové soutěži za Státní pedagogické nakladatelství nabízel. Fond tyto peníze už nikdy neuvidí. Talián je však spokojený, protože jeho firma už získala dvě budovy podniku. Vše, co z nakladatelství mělo hodnotu. Státní podnik je dnes doslova vybrakován: zůstalo v něm 150 zaměstnanců, na skladě tisíce knih a podvedený ředitel, kterého nový majitel už z jeho kanceláře vystěhoval. Kdo o tyto hodnoty projeví zájem? Asi nikdo. Státní pedagogické nakladatelství, nebo přesněji řečeno, to, co z něj zbylo, zřejmě půjde do likvidace. Zakladatel podniku- ministerstvo školství- však tvrdí, že tuto možnost nepřipustí a záležitost hodlá řešit soudní cestou. Situace je však taková, že soud zřejmě bude muset dát za pravdu profesionálnímu právníkovi a profesionálnímu ekonomovi, kteří díky díře v zákoně o velké privatizaci obě budovy státního nakladatelství převedli do soukromých rukou. K uskutečnění převodu nebylo třeba ani ministerstva privatizace, ani Fondu národního majetku, pouze nedokonalého zákona o velké privatizaci. Tento zákon sice zakazuje prodej majetku státního podniku v průběhu privatizace, ale umožňuje zastavit jeho nemovitý majetek. Díky této skulince přišlo nakladatelství o své budovy. 
news Vládní vojska jdou na jihozápad Rwandy Kigali/ Kinshasa- Nová rwandská vláda nařídila jednotkám Rwandské vlastenecké fronty (RPF), aby obsadily někdejší bezpečnostní pásmo na jihozápadě Rwandy, vytvořené Francouzi při operaci Tyrkys. Jednotky RPF včera obsadily města Cyangugu, Gikongoro a Kibuye v zóně, kterou francouzští vojáci opustili 21. srpna a kde v uprchlických táborech žije více než 1.2 miliónu hutských běženců. Zairská vláda nařídila úřadům ve městě Goma, v jehož okolí žije na 800000 rwandských utečenců, aby zatkly někdejší příslušníky hutských milicí ve Rwandě, kteří budou zrazovat uprchlíky od návratu do vlasti. 
news Dráhy nabízejí zajímavá místa Praha- Přes rok existuje u Českých drah (ČD) Divize majetkového podnikání a privatizace, jejíž hlavní náplní je pronájem, prodej a privatizace nemovitého majetku. Zabývá se i možným majetkovým vstupem ČD do společných projektů se soukromými firmami. Podle jejího vrchního ředitele Jiřího Mandíka se nyní postupně inventarizuje a zpřesňuje majetek použitelný ke komerčním účelům. V rámci divize např. proběhla výběrová řízení na rekonstrukci a využití bývalé výpravní budovy Praha- Vyšehrad a na dostavbu a využití výpravní budovy v Karlových Varech. Uskutečnily se i urbanisticko- architektonické soutěže na využití nezastavěných pozemků v lokalitách Praha- Hlavní nádraží a Praha- Masarykovo nádraží, které byly realizovány ve spolupráci s pražským magistrátem a příslušnými městskými částmi. Podle Mandíkových slov lze komerčně využít zhruba deset hektarů pozemků v železniční stanici Praha- Žižkov. Využít lze také prostory stanice Praha- Smíchov. Závisí to ovšem na dořešení městského komunikačního systému v tomto prostoru. České dráhy také chtějí pronajímat, a to vždy jedné firmě, komerčně využitelné prostory v jednotlivých železničních stanicích. Firma by je mohla využívat sama, nebo je dále pronajímat jiným zájemcům. ČD zpracovaly podklady, podle nichž lze přesně stanovit současnou výši pronájmu v jednotlivých lokalitách v závislosti na jejich atraktivitě. O tyto materiály projevilo podle J. Mandíka zájem mnoho realitních kanceláří. V rámci privatizace ČD probíhá standardními metodami dílčí privatizace jednotlivých výkonných jednotek. Jde většinou o výrobní a údržbářské kapacity, ale například také o Výzkumný ústav železniční a o rekreační zařízení. 
caption David Gilmour Foto Reuter 
collection Krátce První samostatná expozice Františka Koudelky byla v úterý otevřena v prostorách Vojenského historického muzea ve Schwarzenberském paláci na pražském Hradčanském náměstí. Výstava, na níž se autor představuje svými obrazy, kresbami a plastikami, potrvá do 21. září. Knihu Stáčení podzimu lékaře Aloise Volkmana pokřtí dnes od 17 hodin v Dejvickém Arbesově knihkupectví na Vítězném náměstí 2 spisovatel a epigramatik Ivan Fontana. Doslov ke knize napsal tehdy ještě žijící laureát Nobelovy ceny, autorův přítel Jaroslav Seifert. 
comment Korupce v armádě se dokazuje jen s obtížemi Praha (gag)- Na federálním ministerstvu obrany, a nebylo zřejmě jediné, podlehla část generality s úřednictvem svodům nabídek zahraničních firem, které se v porevolučním Československu ucházely o státní zakázky. LN to sdělil vysoký funkcionář tohoto resortu. Zájemci tehdy neprocházeli veřejnou soutěží, nabídkami se nezabývalo dokonce ani kolegium ministra obrany. Jeho příspěvková organizace X Trade (tu nový ministr Antonín Baudyš zrušil) dojednala například se zahraniční firmou kontrakt na modernizaci telefonní sítě ministerstva. Na tomto obchodu však armáda značně tratila a prodělala by ještě víc, pokud by od smlouvy ustoupila. Důsledky obchodu pociťuje ministerstvo dodnes- komunikační potíže už nesouvisejí se zastaralostí sítě, zato s nízkou kvalitou nového systému. X Trade se podílel i na odprodeji lukrativních nemovitostí, přičemž některé z nich získali příbuzní vysokých důstojníků za symbolickou cenu. Druhou skupinu tvořili podle zdroje LN lidé, kteří při dojednávání kontraktů neodmítli oběd či večeři v Ženevě, dovolenou v Africe či studijní pobyt za oceánem. Třetí kategorii zastupovali vysocí armádní funkcionáři, kteří se nerozpakovali krátce před penzionováním rozlepit obálky s nabídkami zahraničních firem, aby podle nich vypracovali své vlastní privatizační projekty. Jejich konkurenti pak proti nim neměli šanci. Noví podnikatelé si navíc před penzionováním stačili pojistit dodávky pro armádu. Na dotaz LN, zda se těmito případy někdo zabývá, náměstek ministra obrany řekl, že některé šetří vojenská policie. Zatím bezvýsledně. 
caption Vývoj obchodu mezi ČR (ČSFR) a Čínou (v mil. USD) 
news Kanaďané mají zájem o Alufinal Žiar nad Hronom- O případném vstupu kanadské firmy Alcan do společnosti Alufinal Žiar nad Hronom by v termínu, který bude dohodnut ještě tento týden, měli jednat představitelé obou firem. Podle ředitele Alufinal Břetislava Voldana totiž rámcová jednání ministra hospodářství Petra Magvašiho, která absolvoval s představiteli Alcanu bez zástupců společnosti Alufinal minulý týden v Kanadě, vytvořila dobrý prostor pro vstup kanadské firmy na Slovensko. Výsledkem jednání s Kanaďany by podle Voldana mělo být vytvoření společného podniku na zpracování hliníkových polotovarů, ale otevřená je i možnost garancí úvěrů z kanadské strany pro Alufinal. Kanadská firma má podle něj v úmyslu přenést do Žiaru nad Hronom svoji výrobu hliníkových autosoučástek pro automobilky Audi a Volkswagen, přičemž podmínky výroby i potřebné technické a technologické změny mají upřesnit zmíněná jednání. Alufinal je dceřinou společností Závodů slovenského národného povstania v Žiaru nad Hronom. Vyrábí především hliníkové dráty a lana pro elektrotechniku, profily na bázi hliníku, tuby pro kosmetický průmysl, hliníkové žaluzie a stavební prvky na bázi hliníku (okna, dveře, fasády). Podnikatelský záměr společnosti na rok 1994 předpokládá objem výroby 1.2 miliardy Sk. Záměry prvního pololetí společnost splnila a při obratu 600 milionů korun dosáhla mírného zisku. 
news Al Gore podpořil mír v Irsku Londýn- Americký viceprezident Albert Gore včera v irském Shannonu podpořil mírové úsilí britské a irské vlády v Severním Irsku. Řekl, že americká vláda hodlá rozšířit svou finanční pomoc pro Irskou republiku a Severní Irsko v případě urovnání situace. Podle oficiálních zdrojů měla tato pomoc činit původně 120 milionů liber. Britská vláda učinila včera další krok ke zmírnění napětí v provincii, když ministr pro Severní Irsko oficiálně oznámil, že v ulicích severoirských měst byla zredukována přítomnost britských vojáků a policejních sil. Odchod vojáků je jedním z hlavních požadavků strany Sinn Fein. Americký viceprezident vyzval představitele protestantské a katolické komunity ke spolupráci. Naznačil, že americká vláda považuje příměří vyhlášené teroristickou Irskou republikánskou armádou za trvalé a že je podporováno miliony Američanů irského původu. 
news Majitel Discolandu I. Jonák ve vazbě Praha- Majitel pražského Discolandu Ivan Jonák byl podle televize Nova zadržen a soudce ho na návrh státního zástupce vzal do vazby. Vyšetřovatel údajně Jonáka obvinil z organizace vraždy jeho manželky. Jonák měl být údajně zatčen v úterý před Discolandem, když chtěl odjet s přítelkyní svým vozem BMW. V souvislosti s tímto případem bylo zadrženo i několik dalších osob a nelze vyloučit, že jsou mezi nimi i vrazi Ludviky Jonákové, tvrdí Nova. Jonákova manželka byla zastřelena za bílého dne letos v dubnu v prodejním stánku na sídlišti Petrovice. Jonák byl prvním podezřelým; tři mladé muže, které si někdo na vraždu pravděpodobně objednal, policie zatím nenašla. 
news Houby rostou Praha- Jedlé houby včetně hřibů pravých stále rostou. Začaly ale růst i houby jedovaté. Uvedl to M. Smotlacha z České mykologické společnosti. V okolí Brna a Kyjova se hojně vyskytují muchomůrky zelené. Také v Hostivaři a v dalších pražských lesoparcích byl nyní výskyt této houby zaznamenán. Zvláště nebezpečná je bílá odrůda, která je snadno zaměnitelná například se žampiony. 
news Kříženecký hodlá prostřednictvím ČSSD promluvit do věcí veřejných České Budějovice (dan)- Bývalý hlavní vojenský prokurátor Miroslav Kříženecký se stal volebním lídrem českobudějovické ČSSD v komunálních volbách a zároveň kandiduje na primátora Českých Budějovic. Nabídku sociálních demokratů jsem přijal, protože jsou mi názorově nejbližší, řekl LN M. Kříženecký. Podle vlastních slov už dříve pracoval v Zemanově Realistickém bloku, což pro něj byla zajímavá zkušenost. Byl jsem loajální státní úředník za komunistů i po revoluci a v Realistickém bloku jsem vlastně poprvé nahlédl do politické kuchyně opozice, říká Kříženecký. Jako hlavní důvod svého vstupu do komunální politiky uvádí potřebu promluvit do věcí veřejných. M. Kříženecký figuruje na kandidátce ČSSD jako nezávislý. Podle svých slov jej k tomu vedou především zkušenosti z parlamentu. Když jsem viděl, jak někteří poslanci hlasují zcela proti svým názorům, vázáni stranickou příslušností, dávám přednost nezávislosti, prohlásil v rozhovoru pro LN. Největší problémy jihočeského regionu vidí Kříženecký v hospodářské kriminalitě- například v daňových únicích, k nimž dochází pašováním cigaret. 
news Nelegální převoz střelné zbraně Kyjov (luč)- Z trestného činu nedovoleného ozbrojování byl obviněn třiatřicetiletý Slovák Robert H., neboť na území ČR nelegálně převezl svou střelnou zbraň Taurus. Policisté zbraň zajistili v hotelu Slavia. V případě prokázání viny hrozí Robertu H. trest odnětí svobody až na jeden rok, propadnutí věci nebo peněžitý trest. 
comment Role jednotek UNPROFOR v Bosně Jiří Berounský, Publicista Z médií se dovídáme, že pro případ vyhrocení situace v krizových ohniscích Bosny je již dokončován plán evakuace jednotek UNPROFOR, který počítá s odsunem do konce října tohoto roku. Role jednotek OSN při válečných konfliktech kdekoli na světě je nesmírně obtížná, přináší nemalé oběti na životech jejich příslušníků a zasluhuje si plné uznání. Globální malá politická úspěšnost jejich nasazení je však jistě jednou z příčin úvah o nutné rekonstrukci Rady bezpečnosti a činností z ní vyplývajících. Dojde- li opravdu- v reakci na očekávanou agresi ze strany bosenských Srbů- k evakuaci modrých přileb z Bosny, pak by bylo jejich více než dvouleté úsilí přivedeno absurdně vniveč a rozšířilo by řadu neúspěšných akcí Rady bezpečnosti. Přineslo by navíc groteskní porážku Organizaci spojených národů od militantních nacionalistů části malého státního útvaru. Na druhé straně je třeba si povšimnout, že omezené pravomoci kontingentu UNPROFOR byly pro jeho působení charakteristické i dříve. Když zabila mina na tržišti v Sarajevu přes šedesát lidí, překročila se zřejmě dosud trpěná porce několika mrtvých obyvatel týdně, ale bylo pouze přijato pravidlo, do kolika kilometrů od vybraných měst se musí vzdálit těžká technika. Válka pokračovala, pravidlo se víceméně dodržovalo, v případě jeho porušení požádal velitel modrých přileb o letecký zásah NATO. Pak přišla aféra s ostřelovači a poté i pravidlo, že napříště se už nebudou civilisté odstřelovat jako zajíci. Válka pokračuje dál, pravidlo se víceméně dodržuje. Kdyby začala některá strana sypat do vodovodního potrubí cyankáli, je pravděpodobné, že jednotky OSN by dohlédly na dodržování pravidla, aby se cyankáli nadále do potrubí nesypalo. To je ono absurdum, jehož extrapolací je plánovaná evakuace: jednotky UNPROFOR vynakládají z titulu svých omezených pravomocí, a to za cenu značného rizika, většinu energie na dodržování pravidel války, na jakési její soudcování, a ne na to, aby dále nepokračovala. Rozroste- li se válka natolik, že bude rozhodčích málo a že budou ještě více ohroženi- což nyní hrozí- odejdou ze země a ponechají ji na pospas vraždění. Česká republika, která je toho času nestálým členem Rady bezpečnosti, má možnost zaujmout ke vzniklé realitě jednoznačné stanovisko, neboť je třeba podívat se pravdě do očí. Je to buď, anebo: buď ona studená kapitulace světového společenství se všemi genocidními důsledky pro obyvatelstvo Bosny, anebo zůstat. Zůstat se všemi riziky, která toto řešení provázejí, včetně rizika přímého bojového střetu pro jednotky OSN. Stratégové OSN (spolu s NATO) ale budou znát způsoby, jak v tomto střetu obstát- tak jak obstáli v Kuvajtu. Nebo jak mu pravděpodobně předejít: vydat se totiž právě opačnou cestou- urychleným zvýšením stávajícího vojenského kontingentu na místě a jeho spoluprací s NATO, ale i rozšířením pravomocí OSN pro zvolená území. Protože smyslem celého, dnes již dlouhodobého nasazení modrých přileb by mělo být ukončení války, a ne získání alibi, že to nebylo možné. 
news Kompromis v Káhiře ztroskotal Liberalizace přístupu k potratům se stává celosvětovým trendem Káhira- Kompromisní dohoda o problému práva na potrat se včera na konferenci OSN o populaci a rozvoji v Káhiře neprosadila, neboť osm dalších zemí přešlo na stranu Vatikánu. Papežská stolice stále považuje formulace dané kapitoly závěrečného dokumentu za propotratové. Přední vyjednávači OSN v úterý přerušili noční jednání, aby přesvědčili Írán, Pákistán a Benin, stojící na straně Vatikánu, přijmout formulaci dokumentu. Když se včera dopoledne jednání obnovilo, delegáti Slovenska, Malty, Argentiny, Guamu, Hondurasu, Guatemaly, Uruguaye a Ekvádoru oznámili, že podporují Vatikán, a tudíž text nepřijímají. Podle namibijského delegáta Henninga Melbera nyní odmítá kompromisní formulaci textu o potratech asi 20 zemí. Kompromisní podoba textu je na pokraji přijatelnosti i pro Norsko, Švédsko a Evropskou unii, které požadují daleko liberálnější přístup. Protože nebylo dosaženo konsenzu, delegáti se rozdělili do informativních skupin, aby jednali o dalším postupu. Skupina amerických vědců, kteří se zabývají reprodukcí, zjistila, že i když jsou odpůrci potratů stále aktivnější, světový trend směřuje k liberalizaci umělého přerušení těhotenství. Celkově 40 procent populace žije v zemích, které na požádání potraty povolují, konstatovali vědci z Ústavu Alana Guttmachera. Polsko s přísným přístupem k potratům je výjimkou. Spojené státy, bývalé sovětské republiky, většina západoevropských zemí a Kanada dovolují potrat na základě žádosti. Také v České republice má žena právo se sama rozhodnout, zda chce porodit, konstatuje zpráva. Čína je naopak obviňována, že nutí ženy násilím k potratům a sterilizaci. Asi 25 procent obyvatelstva na Zemi žije ve státech, jejichž zákony povolují umělé ukončení těhotenství pouze na záchranu ženina života. Jde zhruba o polovinu Afriky, velkou část Asie, Jižní a Střední Ameriku a Irsko. Další země stojí kdesi uprostřed, ale potraty jsou v nich daleko rozšířenější, než oficiálně umožňují zákony. Británie, Japonsko a SRN považují za důvod k potratu nedostatečné sociální zabezpečení i nejrůznější zdravotní záležitosti. Podobně je tomu v Indii, kde se potratová politika liberalizovala před 20 lety kvůli obavám z přelidnění. 
topic_interv Není vklad jako vklad- termín je pro banku svatý S vrchním ředitelem Komerční banky Tomášem Doležalem o vypovídání vkladových smluv Z vypovídání jednoho druhu smluv, uzavřených mezi klienty a Komerční bankou v letech 1990 a 1991, se v posledních dvou týdnech stala téměř kauza, plnící stránky novin i rozhlasové vlny éteru. Nepravdivý článek, který se ve středu 24. srpna objevil na první straně Mladé fronty Dnes a jenž zaměnil výpověď jednoho speciálního druhu smlouvy o vkladech na dobu neurčitou s dvanáctiměsíční výpovědní lhůtou a s pevnou úrokovou sazbou s jakýmsi hromadným vypovídáním všech termínovaných vkladů u Komerční banky, způsobil šok nejen mezi klienty této banky, ale v celé veřejnosti včetně bankovní komunity. Klubíčko jednotlivých a pro občana neorientujícího se snadno v bankovní terminologii asi i spletitých- pojmů, vztahů, příčin a následků, které sehrály roli v této na konci léta halasné kauze, se pokoušíme rozmotat s Tomášem Doležalem, vrchním ředitelem KB zodpovídajícím za úsek bankovních služeb. o Občan byl v posledních dnech v souvislosti s vypovězením jednoho druhu účtu bombardován pojmy, jako jsou termínované a netermínované vklady, a zdůrazňováním zásadního rozdílu mezi nimi. Komerční banka zdůrazňovala, že nikdy neměla a nemá v úmyslu rušit termínované vklady, ať už s pevnou, anebo pohyblivou úrokovou sazbou. V čem spočívá onen zásadní rozdíl mezi vklady termínovanými a netermínovanými? Termínovaný vklad je takový, když ve smlouvě o tomto vkladu je předem přesně stanovena doba, po kterou klient bude peníze ukládat a banka mu je bude vést na účtu a úročit. Většinou je to doba jeden, dva, tři, čtyři či pět let, ale může být stanovena i delší nebo kratší. Jejím uplynutím se smlouva naplní a bude ukončena. Bance dávají tyto termínované vklady jistotu, že během pevně stanovené doby může s uloženými penězi nakládat (rozuměj poskytovat potřebné úvěry), klientovi tento druh vkladu dává jistotu vyššího úroku. Pro pracovnici banky za přepážkou to znamená, že už název termínovaný vklad je signálem, že pro něj platí nějaká časová omezení. Do skupiny netermínovaných vkladů patří všechny typy vkladových účtů, u kterých není předem stanoven termín jejich ukončení- např. běžné účty. o Jaký je rozdíl při vypovídání těchto dvou různých druhů smluv? Proč vypovídání netermínovaných smluv je v souladu se zákonem a u smluv termínovaných se Komerční banka ve shodě s ostatními bankami dovolává toho, že dodržování závazků z těchto smluv, jakkoli by byly ztrátové, je svaté? Konec platnosti termínované smlouvy je pevně daný uplynutím sjednané doby. V jejím průběhu banka dostojí všem svým závazkům, i kdyby se mezitím- například z důvodů výrazných makroekonomických změn- staly ztrátovými. Smlouva zavazuje banku nést tuto možnou ztrátu. Příkladem mohou být pětileté obligace vydané KB v roce 1990 s 23% roční úrokovou sazbou. Od doby jejich vydání výrazně poklesla roční míra inflace a rozdíl mezi ní a ročním úrokovým výnosem obligací narůstá, konečnost závazku však bance umožňuje jeho dodržení. Oproti tomu smlouva netermínovaná neobsahuje žádný termín ukončení smluvního vztahu mezi klientem a bankou. Zánik takové smlouvy je možný buď dohodou obou stran, anebo výpovědí jedné strany, případně odstoupením od smlouvy, pokud je tento způsob ukončení smluvního vztahu ve smlouvě sjednán. o Výpověď podávaná v těchto dnech Komerční bankou se tedy týká pouze smluv, které byly uzavřeny na dobu neurčitou? Ano, jde pouze o jeden zvláštní typ smluv uzavíraných v letech 1990 a 1991 na dobu neurčitou s dvanáctiměsíční výpovědní lhůtou a pevnou úrokovou sazbou. Výše sazby byla různá podle doby, kdy byla smlouva s klientem uzavřena. Tyto smlouvy byly většinou uzavírány k tomu, aby se za ně mohly převádět úroky z termínovaných vkladů. Klient je však mohl používat i k převodu úroků z jiných vkladů a k dalším úložkám. Často se objevuje narážka, jak banka nahradí klientům vzniklou ztrátu. Klient přece o žádné své úspory nepřichází! Přijde pouze o možnost získávat v budoucnu- po uplynutí řádné výpovědní lhůty- nesrovnatelně vyšší úroky, než jakými jsou úročeny srovnatelné vklady ostatních klientů. To ale není motivováno zlovůlí naší banky namířenou proti oněm 8.5 tisícům klientů- dnešním majitelům vypovídaných účtů. To je pouze respektování dané situace na trhu peněz a vypořádání se s ní, stejně jako to udělaly ostatní banky pracující s pohyblivou úrokovou sazbou. o Často používáte výraz pevná úroková sazba a pohyblivá úroková sazba. Můžete vysvětlit rozdíl mezi nimi? Pokud byly smlouvy uzavírány s pevnou úrokovou sazbou, znamenalo to, že po celou dobu jejich platnosti byla výše úrokové sazby neměnná a bankou smluvně garantovaná. Nehledě tedy na vývoj okolí, klient získával stále stejný úrok. Tento typ úrokových sazeb poskytovala KB pouze v prvním období své činnosti, posléze přešla- stejně jako ostatní banky- na pohyblivou úrokovou sazbu. Její konstrukce je vázána na tzv. základní sazbu. Podstatné ale je, že pohyblivá úroková sazba se vyvíjí v souladu s měnovým vývojem, respektuje tedy vývoj svého okolí a v závislosti na něm se mění. K tomu bych rád poznamenal, že v letošním roce upravovala Komerční banka svou základní sazbu již dvakrát, a to k 1. únoru a k 1. září. Její snižování má velký význam při posilování konkurenceschopnosti ve vztahu k zahraničním bankám, které zvyšují objem úvěrů poskytovaných našim podnikům za poměrně výhodnějších podmínek. Pohyb úrokových sazeb z úvěru pochopitelně sleduje i pohyb úrokových sazeb u vkladů. o Vraťme se ještě k podání výpovědi ze strany Komerční banky. V souvislosti s ní panovaly v tisku určité pochybnosti. Například i proto, že výpovědní lhůta při podání výpovědi bankou je rozdílná od lhůty, která začne běžet v případě, že výpověď podá klient. U této smlouvy o vkladu s dvanáctiměsíční výpovědní lhůtou a pevnou úrokovou sazbou byla délka výpovědní lhůty při výpovědi podané klientem stanovena přímo ve smlouvě. Dvanáctiměsíční výpověď znamená, že klient si může vyzdvihnout jistinu spolu s úroky dvanáct měsíců poté, co podal výpověď. Pokud by si své peníze vybral před uplynutím zmíněné lhůty, byly by mu kráceny úroky. Právo banky rovněž podat výpověď z tohoto smluvního vztahu je logické- těžko si představit smlouvu, která je nekončící a nelze ji vypovědět. Konkrétní výpovědní lhůta pro výpověď podanou bankou ve smlouvě uvedena nebyla. Nejde sice o věcnou chybu, protože obecně- pokud není něco specificky ve smlouvě upraveno- platí zákon. Přesto uvedením lhůty ve smlouvě by se bylo předešlo četným nedorozuměním, která se nyní objevila a která nás mrzí. Pro pochopení a snad i na vysvětlenou lze uvést to, že tento typ smluv byl zaváděn do života pouhý měsíc po založení Komerční banky, tedy v hektické době vzniku a možných nedotažení. o Paragraf 582 občanského zákona, na nějž se KB odvolává, však uvádí pro výpověď smluv uzavřených na dobu neurčitou pouze tříměsíční výpovědní lhůtu podanou koncem čtvrtletí. Pro vkladatele je tedy méně výhodné, když výpověď podá banka, neboť mu smluvené úrokové sazby budou nabíhat po kratší dobu, tj. pouze tři, a nikoliv dvanáct měsíců. Pokud klient v letošním roce již podal anebo ještě před skončením roku podá výpověď zmíněné smlouvy, uzavře s ním banka dohodu o skončení smluvního vztahu k poslednímu dni jeho výpovědi. Znamená to, že jeho zůstatek na vkladovém účtu bude úročen smluvenou úrokovou sazbou ještě dalších 12 měsíců po datu podání jeho výpovědi. Těm majitelům účtů, kteří tak neučiní, a tudíž jim poběží tříměsíční výpovědní lhůta ze strany banky, KB jejich účet povede i nadále, ale od 1. ledna 1995 jej již nebude úročit. o Přenesme se do chvíle, kdy výpovědní lhůta uplyne a smluvní vztah mezi bankou a klientem skončí. Co bude následovat pak? Peníze zůstanou klientovi dále na účtě a banka bude očekávat jeho další dispozice, jak s těmito prostředky naložit. o Nabídne banka klientovi nějakou alternativní možnost uložení peněz z vypovězených účtů? Ano, alternativ v podobě různých depozitních účtů, tedy účtů, kam lze ukládat peníze, je mnoho. o Vžijme se ale do kůže majitele nyní vypovídané smlouvy. Jaké srovnatelné možnosti mu banka nabízí? Je zřejmé, že úrokové sazby na úrovni 17 až 18% jsou dnes- nemyslím jenom v Komerční bance, ale i u kterékoliv jiné banky- minulostí, stejně jako pominula i doba třicetiprocentních cenových skoků v naší ekonomice. KB může klientům, kteří by rádi dosáhli co nejvyššího úrokového výnosu, nabídnout buď úročený spořicí účet pro občana (takzvané T- konto) s pětiletou výpovědní lhůtou, anebo vklad uložený u KB nejméně na čtyři roky, který mohou využít kromě občanů také právnické osoby. V tomto případě získá klient až 14procentní úrok ročně. Cenou za tento zajímavý úrok jsou však prodloužené termíny uložení peněz. Tento typ účtu se tedy hodí pro ty, kteří nepotřebují své peníze vybírat hned, ale jde jim spíše o dlouhodobější střádání. Pro ty klienty, kterým vyhovovala dvanáctiměsíční výpovědní lhůta, je k dispozici v podstatě stejný typ účtu otevřeného na dobu neurčitou s roční výpovědní lhůtou. Ten je však úročen pohyblivou úrokovou sazbou, která v současnosti činí 9 až 10% ročně. (eko) 
review Sociologie o nezaměstnanosti Recenze KNIHY: V době, kdy u nás nezaměstnanost poklesla téměř na tři procenta, může vyznívat titul studie PETRA MAREŠE NEZAMĚSTNANOST JAKO SOCIÁLNÍ PROBLÉM (vydalo Sociologické nakladatelství- SLON) poněkud nepatřičně. Nenechme se však mýlit. Téma nezaměstnanosti Evropu zaměstnává velmi intenzivně zejména v posledním čtvrtstoletí. Zatímco se v šedesátých letech, kdy práce bylo dostatek, diskutovalo o jejích odcizujících aspektech, dnes více než patnáct procent ekonomicky aktivního obyvatelstva může jen vzpomínat, jaké to bylo trpět odcizením za zdmi továren i kanceláří. A zejména zvyšující se dlouhodobá nezaměstnanost představuje vážnou hrozbu pro sociální integritu vyspělých zemí. To, co je z hlediska ekonomické teorie pouhou nerovnováhou nabídky a poptávky na trhu práce, má z hlediska sociologie podobu sociální izolace, ztráty statusu a prestiže, psychické deprivace, ohrožené stability rodiny, nežádoucí stigmatizace. Žijeme totiž v kultuře, která přisoudila placené práci nebývalý význam. Nezaměstnanost ji proto ohrožuje v samotných kořenech. Zejména pokud trvá déle, produkuje vrstvu deklasovaných a rozšiřuje řady těch, kdo mají potíže s hledáním své vlastní identity. Mareš pojednává o nezaměstnanosti jako o sociálním, kulturním a politickém problému. Podává informaci o způsobech jejího měření i o metodách, jimiž se vyspělé země snaží této hrozbě čelit. Snaha předvést jev v nejširších souvislostech je o to oprávněnější, že dosavadní zaručený lék proti nezaměstnanosti- tedy další a rychlejší ekonomický růst- přestává v poslední době právě v nejvyspělejších zemích nápadně často zabírat. Jan Keller Petr Mareš: Nezaměstnanost jako sociální problém. Vydalo nakladatelství SLON, Praha 1994. 151 strana, náklad neuveden, doporučená cena 58 korun. 
description Chcete-li úvěr, můžete zastavit i dům Nové zákony by měly bankám umožnit snížit úrokové sazby a dovolit mimosoudní dražby zastavených nemovitostí Téměř každý z nás se již někdy dostal z nejrůznějších důvodů do finanční tísně. Aby banka poskytla občanovi úvěr, musí mít zajištěnu jeho návratnost. K tomu peněžní ústavy využívají různých druhů záruk, od ručitelského závazku až po zástavní právo k nemovitosti. V praxi jsme si ověřili, jak dalece je složité žádat v České spořitelně o úvěr 100 tisíc korun, vyplacených v hotovosti proti zástavě rodinného domu. V případě krátkodobého úvěru vyplaceného v korunách se pracovníci ústavu nezajímají, na co budou peníze využity. Od osoby, která je v zaměstnaneckém poměru, požaduje spořitelna mimo vyplněné žádosti o úvěr a potvrzení o výši pracovního příjmu také doklady o zastavovaném objektu. Patří mezi ně výpis z katastru nemovitostí ne starší než šest týdnů, doklad o způsobu nabytí nemovitosti - kupní nebo darovací smlouva - a odhad soudního znalce starý maximálně šest měsíců. Jako další dokument musí klient předložit pojistnou smlouvu na zastavovaný dům a stvrzenku o zaplacení pojistného. Stejné doklady bude spořitelna žádat při půjčce peněz se zástavním právem i od soukromých podnikatelů. Ti však musí navíc přiložit živnostenský list, daňové přiznání s dokladem o zaplacení daně, eventuálně peněžní deník, společenskou smlouvu a výpis z obchodního rejstříku. Úroková sazba se řídí i v našem modelovém příkladu dobou splatnosti. Když klient zaplatí půjčku do jednoho roku, činí úrok 14 procent. Při splatnosti od dvou do čtyř let počítá ústav již s úrokem 16 procent. Při splátkách do čtyř roků tak budou měsíční splátky činit 3100 korun. Při jednoletém úvěru žadatel zaplatí na úrocích zhruba 7800 korun, úroky za čtyři roky klienta stojí už 36000 korun. Kromě úvěru v hotovosti může klient žádat o takzvaný úvěr na nemovitý majetek, kterého však lze využít pouze ke stavbě, koupi, opravě nebo modernizaci nemovitosti. I když je využití tohoto úvěru omezeno a nelze ho zaměňovat s dlouhodobým hypotečním úvěrem, úroková sazba je při něm výhodnější než při žádosti o úvěr v hotovosti. Například úvěry na nemovitý majetek splatné do šesti let poskytuje spořitelna fyzickým osobám na úrok 13 procent, do čtyř let 11.5 procent a do jednoho roku 10 procent. Pro zaručení návratnosti úvěrů spořitelna využívá mimo zástavního práva na nemovitost i jiných zajišťovacích institutů, které se mohou vzájemně kombinovat, zejména vinkulace vkladu nebo peněz daných do zástavy, ručení třetí osobou, zástavního práva na věci movité, postoupení pohledávky či vinkulace pojistného plnění. Dlouhodobé úvěry, suplující pravé hypoteční úvěry, se splatností 10, 15 a 20 let a s úrokovou sazbou 10.5 procenta může klient získat u Hypotečního ústavu Komerční banky výhradně k řešení bytové situace. Tyto úvěry slouží ke koupi rodinného či nájemního domu, bytu v osobním vlastnictví nebo stavebního pozemku. V případě rodinného domu lze získat úvěr v rozmezí 100 tisíc až pět miliónů korun také na jeho opravy a rekonstrukci. Pro objem úvěru jsou vždy limitující příjmy žadatele a hodnota nemovitosti, která se dává do zástavy. Úvěr nesmí přesáhnout 60 procent hodnoty zastavovaného objektu. Občan, který žádá o hypoteční úvěr na opravu domu, je nucen především prokázat, že jde o nemovitost sloužící k bydlení a že je jejím vlastníkem. Požadavky na doklady k žádosti o úvěr jsou podobné jako u České spořitelny. Nejdůležitější je výpis z katastru nemovitostí, který nemá být starší než tři měsíce, dále popis objektu i fotografie a potvrzení o příjmech žadatele za poslední dva roky. Řešení situace, kdy klient nemá na splácení úvěru, bývá podle vyjádření tiskových mluvčích obou peněžních ústavů individuální. Nejprve se banky snaží o mimosoudní vyrovnání přijatelné pro klienta i peněžní ústav. Někdy stačí změnit smluvní podmínky, v horším případě je nutné realizovat zástavní právo nebo - u podnikatelů - likvidovat společnost. Soudní vymáhání a uplatnění zástavního práva bývá až konečným krokem, když selžou všechny ostatní možnosti. K rozvoji hypotečního bankovnictví má přispět celý balík navrhovaných novel zákonů. Těžištěm vládního návrhu je novela zákona o dluhopisech. Má nahradit dosavadní nedostatečnou právní úpravu hypotečních zástavních listů a zavést nový pojem hypoteční úvěr. V budoucnosti se tím vyřeší konkrétní podmínky a způsob prodeje zastavené nemovitosti. Mimosoudní dražby nemovitostí umožní bankám zástavní právo realizovat bez zdlouhavých soudních procesů. Pokud bude navrhovaná novela poslanci schválena, nebude bankám už nic bránit v poskytování skutečných hypotečních úvěrů za nižší úrokové sazby. 
news Výtržník dostal lístek od Seamana Londýn - Do nepříjemné situace se dostal anglický fotbalový brankář David Seaman. Vyšetřování ukázalo, že jeden z největších výtržníků při incidentu během utkání Irsko - Anglie minulou středu v Dublinu dostal vstupenku právě od Seamana. Alan James, jeden z pěti rowdies, které irský soud v pondělí propustil na kauci, uvedl, že lístky pro něj a jeho přítele pocházejí od Seamana. "Opravdu jsem je nechal v hotelu v Dublinu, ale byl jsem přesvědčen, že jsou pro přátele," řekl brankář. 
collection Krátce Ostrava se na závěr ligy házenkářů posílila Kretševem a Jangalovem z ruského klubu Alfa Orenburg. Ve věku 63 let zemřel Josef Hendrych, reprezentant ČR ve vodním slalomu. V letech 1957 a 1959 získal s Václavem Havlem stříbrnou medaili na MS v Augsburgu a Ženevě. Pohřeb se koná 27. února v Pardubicích. Uzavřením hřiště na dvě utkání a pokutou 10000 Kč potrestala disciplinární komise Českého svazu ledního hokeje Kometu Brno za nesportovní chování diváků a házení předmětů na led 11. února v utkání s Jindřichovým Hradcem. Zápasy, na něž se trest vztahuje, musí mužstvo sehrát nejméně 30 km od Brna. Klub okamžitě zaslal disciplinární komisi ČSLH odvolání. Na finančním vyrovnání, na němž vázl přestup české tenisové jedničky Jany Novotné z Přerova do Prostějova, se přece jen oba kluby shodly. Podle manažera M. Černoška podepsala Novotná Prostějovu smlouvu na dva roky. 
invitation Viola hostí rakouského autora, jenž nešetří nikoho Vídeňský spisovatel Jakov Lind (1927) se dnes odpoledne (v 16 hodin) představí v pražské literární kavárně Viola. Dílo tohoto "panevropského" autora (vlastním jménem Landwirt), který Prahu navštívil na pozvání Rakouského kulturního institutu, našim germanistům i anglistům dlouho unikalo. Z šestnácti titulů Lindova literárního a dramatického díla jsou u nás známy jen povídky Duše z dřeva (vyšly roku 1969 v překladu Zdeňka Štolby v Odeonu). Autorovy životní cesty i ladění jeho děl (která pro svou kontradikčnost, zvláštní humor a provokaci nebývají akceptována jednoznačně) jsou předurčeny Lindovým židovským původem i atmosférou rodné Vídně. Lindovi se podařilo emigrovat do Holandska, unikl deportaci Židů, léta 1945-1950 strávil v Palestině, studoval v Amsterodamu a od poloviny padesátých let žije v Londýně. Přechod k psaní v angličtině německá kritika Lindovi nikdy neodpustila. Všeobecně známým se stal především Lindův román Autoportrét, jehož český překlad dosud chybí. Proto by dnešní spisovatelova návštěva mohla přilákat i naše nakladatele. Z této knihy - po mnoha stránkách pobuřující - lze totiž Linda poznat jako mistra protikladu, který prý nešetří sebe, čtenáře, Židy ani Němce. 
invitation Pozdní dílo zakladatele Cobry Dánský grafik Asger Jorn vystavuje své práce v paláci Kinských V Grafické sbírce Národní galerie v Praze je otevřena retrospektivní výstava ASGERA JORNA (1914-1973), jedné z největších osobností dánského umění dvacátého století. Předtím se uskutečnila v Drážďanech a ukázala složitý vývoj tohoto severského umělce, zakladatele a nejvýznamnějšího člena skupiny Cobra. Právě na její výstavě v sálech Národní galerie mohli pražští diváci vidět Jornovy obrazy už před několika lety. Teprve nyní však máme příležitost sledovat různé jemnosti, návraty, objevy a vlivy, které jsou součástí jeho složité a mnohotvárné práce. Asger Jorn hodně cestoval, pobýval ve Francii, Itálii, Švýcarsku i Německu, a všude navazoval rozvětvené vztahy, usnadněné jeho jazykovým nadáním. Stýkal se s mnohými z nejuznávanějších osobností a tvůrčím způsobem rozvíjel jejich odkaz. Jornovo rané období ovlivňoval surrealismus. Neustálým hledáním tvarů a znaků, smyslem pro úsporné řazení čar a barevných tónů i proměnlivostí výrazu ovlivnil jeho tvorbu Paul Klee. Citem pro vyjádření přírodních dějů v jejich mnohoznačnosti a zároveň chápáním přesných zákonitostí vesmírného řádu se stal jeho předchůdcem Vasilij Kandinskij. Asger Jorn se zajímal také o historii, filozofii a literaturu, organizoval různá setkání, která vedla ke vzájemnému poznávání umělců. Z rozmanitých podnětů se zvolna utvářel jeho nezaměnitelný názor a rukopis, určený především osobní intuicí, dojmy vycházejícími ze současnosti a ostrým viděním kulturního vývoje i společenských vztahů. Umělcovo dílo se od předválečné doby přes čtyřicátá léta postupně vyhraňovalo. Odkaz národní kultury se prolínal s rozsáhlým poznáním, zprostředkovaným i spoluprací s různými časopisy a autorovým podílem na zakládání rozličných uměleckých seskupení. Jornův styl postupně dozrával a stal se součástí vlny poválečného abstraktního expresionismu. Snad nejpřesvědčivěji působí Jornovo výrazné a zároveň vzácně kultivované pozdní dílo, jehož formu umocnila umělcova mnohostranná zkušenost. Výstava představuje grafické listy v logických souborech, daných vnitřní potřebou i vnějším určením. Instalace se příliš nedrží chronologie: klade totiž důraz spíš na jiné, mnohem významnější souvislosti Jornova pozoruhodného díla. Asger Jorn - Grafické dílo. Palác Kinských, Národní galerie v Praze. 31. ledna - 19. března. 
news Mečiar chce prý nového ředitele SIS Bratislava - Na minulém jednání vlády SR měl být schválen návrh na odvolání šéfa slovenské tajné služby SIS Vladimíra Mitra, s tím, že na jeho místo navrhl Mečiarův kabinet jmenovat Ivana Lexu. Vyplývá to z dobře informovaných zdrojů LN, které si nepřály být jmenovány. Kancelář prezidenta oficiálně návrh na Lexovo jmenování zatím neobdržela, ale i zde o této personální výměně již věděli. Po včerejším jednání vlády oznámila místopředsedkyně vlády Katarína Tóthová, že o takovém návrhu nebylo za její přítomnosti jednáno, obdobně se vyjádřil i ministr vnitra Ľudovít Hudek. V sídle SIS včera odmítli pracovníci služby cokoli sdělit a v momentě, kdy zde pracoval zpravodaj LN a štáb TV NOVA, se ochranka neoznačeného objektu SIS pokusila novináře vyfotografovat a zapsala si poznávací značky jejich automobilů. 
comment Rozdílnost v průzkumech STEM a IVVM Komentář GRAF Pravidelné průzkumy veřejného mínění zabývající se popularitou politických stran provádějí v ČR dvě agentury. Středisko empirických výzkumů (STEM) je nezávislá organizace, která pracuje výlučně na základě poptávky a není žádným způsobem dotována. Druhou organizací je Institut pro výzkum veřejného mínění (IVVM) patřící pod Český statistický úřad, jehož činnost je financována státem. Průzkumy obou institucí se v některých ukazatelích liší. Odlišnost u politických stran lze v zásadě rozdělit do dvou skupin. Obecně lze říct, že v průzkumech agentury STEM jsou na tom všechny větší strany o něco lépe než v šetřeních IVVM. Je to patrno hlavně u sociální demokracie, komunistů a v minulém roce si u této agentury vedla lépe i ODS. Rozdílnost je dána především způsobem práce s takzvaně nerozhodnutým voličem. Řekne-li dotazovaný sběrači dat z IVVM, že neví, nebo není rozhodnut, zda se voleb zúčastní, automaticky se v průzkumu objeví v této kategorii a o jeho názory se již agentura dál nezajímá. Pracovníci STEM však zjednodušeně řečeno zkoumají, jak by volil, kdyby byl rozhodnut. Tím pádem narůstá počet příznivců téměř všech stran. Z porovnání průzkumů obou agentur lze vyčíst, která politická strana má největší šance získat na svou stranu nerozhodnuté a jak stabilní jsou její příznivci. Poslední vývoj preferencí naznačuje, že nejstabilnější voliče má ODS, KSČM a KDU-ČSL. Část příznivců sociální demokracie a ODA patří k těm méně stabilizovaným. A to bez ohledu na fakt, že jedněm příznivci přibývají a druhým ubývají. Druhou rozdílnost mezi průzkumy obou agentur lze zjednodušeně nazvat kvalitativní. Poslední únorový průzkum STEM zachytil třetinový úbytek příznivců ODA a nárůst popularity sociální demokracie na víc než dvacet procent. Šetření IVVM za stejné období pokles preferencí aliance téměř nezaznamenalo a ČSSD dokonce klesla o jeden bod na třináct procent. Tato odlišnost může být způsobena různou velikostí souboru dotazovaných. Vzorek respondentů STEM je přibližně o třetinu větší, a tato agentura je také schopna díky jemnější metodice rychleji zachytit trendy ve vývoji popularity než IVVM a rovněž zmenšit rizika chyb. Výsledky obou agentur se sice v některých případech liší, avšak nejde o rozdíly dramatické nebo nevysvětlitelné. Vyplývají z jiného postavení obou institucí. Vzhledem k tomu, že STEM je nestátní instituce odkázaná pouze na výsledky své práce, jsou jejich průzkumy obsahově bohatší a statisticky přesnější. 
news SDL jsou Havlovy myšlenky blízké Z politické scény Praha - Myšlenky obsažené v posledních projevech prezidenta Václava Havla jsou "velmi blízké" Straně demokratické levice (SDL), která je vyslovovala již před prezidentem. Vyplynulo to ze slov předsedy strany Josefa Mečla na včerejší tiskové konferenci. "Velmi blízké" jsou SDL Havlovy kritické výroky k otázkám ústavnosti a k česko-německým vztahům, řekl Mečl. "Nalézáme zde celou řadu společných myšlenkových postupů," dodal. Mečl ocenil, že prezident v novoročním projevu kritizoval skutečnosti, že Ústava ČR a Listina základních práv a svobod nejsou naplňovány. SDL podle Mečla již více než před rokem upozornila na to, že ústavní vývoj má celou řadu nedostatků. 
news Sazka stopuje s miliónem Praha - Přesně milión korun má šanci jednou týdně získat občan České republiky starší osmnácti let v propagační hře a. s. Sazka Stop milión. Podmínka k výhře je jednoduchá. Stačí mít u sebe nebo v autě platnou sázenku některé z číselných her Sazky a ukázat ji, pokud se před motoristou někde u silnice rozsvítí tabule s nápisem Stop milión. "Každé pondělí vylosuje zástupce Sazky za přítomnosti notáře některou z 6300 obcí České republiky. Současně z dalších osudí se vytáhne hodina a minuta v čase od pěti ráno do půlnoci. Následující týden v určeném místě a čase zastaví zástupce Sazky první vozidlo - případně i cyklistu - které projede určenou metou. Pokud řidič nebo posádka vozu - může to být i linkový autobus - bude mít u sebe platnou sázenku na právě probíhající sázkový týden, získává milión. V případě více šťastlivců se částka dělí. V opačném případě dostane řidič cenu útěchy - tisíc korun," vysvětlil šéf propagace Josef Prouza základní pravidla hry. Ta začíná následujícím sázkovým týdnem (27. února) a zatím je plánována na tři měsíce. "Kromě určitého zvýšení počtu sázek a jejich lepšího rozložení v týdnu je cílem určité zviditelnění a. s. Sazka," tvrdí předseda představenstva Miroslav Svoboda. 
comment Uzavřená kapitola Od 1. března tohoto roku na pražskou burzu přibude 677 emisí akcií z druhé vlny kupónové privatizace. Spolu s nimi potom 184 emisí, se kterými už burza obchodovala, ale jejichž část až dosud z nejrůznějších důvodů byla ve vlastnictví Fondu národního majetku. Celkový počet obchodovaných titulů tak na burze dosáhne úctyhodného čísla 1738. Investorská veřejnost nyní netrpělivě očekává, jaké výchozí ceny burza stanoví. Hádankou samozřejmě nejsou kursy akcií známých z první vlny, se kterými se už na burze obchoduje. U nich je zaváděcí cena (tzv. validační číslo) nastavena podle kursu dosaženého v posledním obchodování ze 14. února. Jde tedy o aktuální tržní cenu. S problémem stanovení zaváděcích cen ostatních emisí se burza vypořádala pomocí algoritmu, který vzal v úvahu poměr nabídky a poptávky v kupónové privatizaci, dále celkový vývoj toho kterého průmyslového odvětví, a také reálnou situaci na trhu. Validační číslo nemá představovat jakousi tržní cenu, ale má - podle vyjádření představitelů burzy - sloužit pouze k rozhýbání obchodů. Počítá se, že tržní cena bude vytvořena během velmi krátké doby. Až do prvního uskutečněného obchodu je totiž možno denně měnit cenu až o třicet procent oběma směry. Při převisu nabídky se tedy cena bude velmi rychle snižovat a při převisu poptávky naopak cena půjde velmi rychle nahoru. Teprve po dosažení rovnováhy - tržní ceny - se interval možné cenové změny sníží na obvyklých pět procent. Udivující je značný rozpor mezi cenami, jak je nastavil RM-Systém a jaké ohlásila burza. Nejlépe tuto cenovou propast ilustruje ukazatel celkové tržní kapitalizace, tedy počet nově nabízených akcií násobený jejich zaváděcí cenou. Zatímco v RM-Systému výchozí hodnota všech nových akcií činí 179 miliard korun, na burze dosahuje tento ukazatel 330 miliard, je tedy téměř dvakrát vyšší. Původní snaha o koordinaci zaváděcích cen mezi burzou a RM-Systémem selhala s odůvodněním, že každý z našich dvou kapitálových trhů pracuje pro jiný okruh investorů.I na těchto dvou trzích však nepochybně brzy dojde ke vzájemnému těsnému přiblížení - či dokonce splynutí - cen, protože stejný rohlík také nikdo neprodá, ale ani nekoupí, za dvě podstatně odlišné ceny. Prvního března se každopádně uzavře jedna z nejdůležitějších kapitol naší ekonomické transformace. Vše nasvědčuje tomu, že úspěšně. 
news TOP vytřídil nejvýkonnější české firmy Praha - Žebříček nejvýkonnějších českých firem, který by měl být jedním ze základních zdrojů informací při rozhodování o investování či směrech depozitní politiky významných peněžních ústavů, připravuje Sdružení Czech Top 100. Vyplývá to z rozhovoru iniciátora projektu, generálního ředitele pražské pobočky ING Bank Jana Struže, pro 8. číslo Českomoravského Profitu. Při sběru a zpracování dat sdružení vychází z auditovaných, oficiálně publikovaných čísel v databázích Střediska cenných papírů, pražské burzy, Podniku výpočetní techniky, z Obchodního věstníku i rozhovorů přímo v podnicích. Spolupracuje přitom s VŠE, Svazem průmyslu a dopravy ČR, analytiky firmy B. I. G., americkou společností Resources a mnoha dalšími nezávislými institucemi. Metodika je přitom srovnatelná s metodikou užívanou ve vyspělých tržních ekonomikách. Sdružení má podle Struže eminentní zájem na věrohodnosti údajů a tomu je jejich získávání a zpracování důsledně podřízeno. Do žebříčku se podle něj nesmějí promítnout žádné subjektivní prvky či přání. V současnosti sdružení podle Stružových informací dokončuje dokumentaci roku 1993, se zveřejněním výsledků za rok 1994 počítá na začátku druhé poloviny letošního roku. O způsobu prezentace Czech Top 100 není podle Struže dosud rozhodnuto, vstup do žebříčku však pro spoustu firem označil za úspěch. 
other Taková rekonstrukce něco stojí. Nemáme-li dost peněz, může být východiskem hypoteční úvěr. 
news Změny v metodice statistického úřadu "zvýší" objem dovozu Praha - Připravovaná změna metodiky Českého statistického úřadu "zvýší" objem českého zahraničního obchodu, hlavně dovozu. Podle úřadu tím dojde k podstatnému snížení rozdílů, které až dosud existují v údajích vykazovaných Českým statistickým úřadem a statistickým úřadem Evropské unie u vývozu zemí EU do ČR. Rozdíly v obchodě s unií byly v loňském roce důvodem velké kritiky Českého statistického úřadu, o čemž LN podrobně informovaly. S provedením přepočtu se počítá u jednotlivých měsíců roku 1995, případně i u roku 1994. Úřad předpokládá, že podle nové metodiky budou údaje o zahraničním obchodě zpracovávány již od ledna 1996. Po zavedení metodických změn doporučených Mezinárodním měnovým fondem, Světovou bankou a EU hodlá úřad např. započítávat celou hodnotu zboží dováženého k "zušlechtění" do objemu importu. Novou hodnotu dále zpracovaného zboží pak do vývozu, zatímco dosud se v obchodě počítalo pouze s jeho nově přidanou hodnotou. Veškeré metodické úpravy jsou podle upozornění statistického úřadu koordinovány s partnerským slovenským úřadem a Ústřední celní správou Slovenské republiky. 
news Organizovaný zločin se bez účasti policie neobejde, tvrdí Nechanický Praha - Ředitel Inspekce ministra vnitra Vladimír Nechanický je přesvědčen, že "organizovaný zločin se bez účasti policie nemůže konat". Řekl to v úterý v pořadu Proč TV Nova. "Věřím v to, že drtivá většina policistů ČR je poctivá," zdůraznil zároveň Nechanický. Předpoklady k účasti policistů na trestné činnosti však existují, chybí ale spolehlivé podklady k prokázání jednotlivých případů. Ministr vnitra Jan Ruml včera LN řekl, že výroky ředitele inspekce bude komentovat až poté, co se seznámí s obsahem jeho televizního vystoupení. V současné době je v ČR asi 46000 policistů, pracovníků inspekce je 82. Přijetí dalších 58 má ministr Ruml schválit v "nejbližších hodinách". Vloni se prokázalo 355 trestných činů policistů. Typický "delikvent" z řad policistů slouží méně než 5 let, bývá mladšího věku a mívá nižší hodnost. Podle ředitele inspekce je chyba v tom, že nábor není kvalitním výběrem, kritéria přijímacích zkoušek nejsou na vysoké úrovni a není čas na prověrku charakteru. 
caption Slávista Blažek se proti zlínskému brankáři Kamešovi a R. Kaňkovskému neprosadil 
news Chvalovský se s Machem neutká Praha - Při skleničce šampaňského se v hlavě prezidenta fotbalové Sparty Petra Macha nedávno zrodil nápad zorganizovat utkání představitelů Českomoravského fotbalového svazu s Unií majitelů fotbalových klubů, které mělo být předehrou sobotního ligového duelu Sparty s Drnovicemi. Na jedné straně se pod vedením trenéra Ježka měli představit brankáři Pelta, Kubíček, Viktor, v poli Gottvald, Horník, Lubas a další, na straně druhé počítal trenér Jarabinský s účastí Komanického, Michala, Macha, Chovanců a spol. Souboj dvou skupin, které zatím nenašly společnou řeč v zákulisí (viz třenice o propojení fotbalových klubů s obchodními společnostmi během valné hromady ČMFS), se ale na trávníku neuskuteční. "Začínají jarní prázdniny a já budu s dětmi na dovolené v Alpách. Termín se nehodí ani dalším lidem z fotbalového svazu," prohlásil totiž včera nečekaně předseda ČMFS František Chvalovský. Zároveň však pověřil svou pravou ruku prvního místopředsedu svazu Jana Gottvalda, aby dojednal nové datum utkání s Unií. Ve vedení fotbalového svazu i po volbách zřejmě platí pořekadlo, že levá ruka neví, co dělá pravá. Pár hodin před Chvalovského prohlášením totiž tiskový mluvčí svazu zval na toto utkání prostřednictvím tiskové agentury. 
caption Svéráznou poctu stoletému kinematografickému jubileu přinesl na letošním Berlinale film Agnes Vardové Sto a jedna noc s Michelem Piccolim (uprostřed). 
review Inscenaci amerických pohádek BRÁŠKA KRÁLÍK (Pohádka pro malé drsňáčky) na motivy knížky básníka Pavla Šruta s názvem Prcek Tom a dlouhán Tom uvedlo v úterní premiéře divadlo Minor. Pavla Šruta podle vlastních slov zaujaly americké pohádky hlavně tím, že v nich nešustí krajkoví, bledí princové se netoulají po zámeckých chodbách, ale zato je v nich mnohem víc legrace, lhaní i taškařic. Dokonce i Pánbůh je v nich prezentován jako docela veselý chlapík. Pod režijním vedením Pavla Poláka loutkám sekundovali mimo jiné Vlasta Špicnerová jako Skautka (vlevo) a Antonín Novotný v roli Šerifa. 
news OOP pro pokračování dialogu s Izraelem Výkonný výbor OOP včera na svém káhirském zasedání uvažoval o návrhu přerušit jednání s Izraelem, nakonec se však vyslovil proti a rozhodl se pokračovat v rozhovorech. Současně s pokračováním mírových jednání však Palestinci chtějí zahájit velkou propagační kampaň, aby přesvědčili svět, že je to Izrael, kdo brzdí mírový proces. V zájmu toho se rozhodli navrhnout svolání mimořádné arabské schůze na nejvyšší úrovni v rámci Ligy arabských států. OOP chce rovněž vyslat své zástupce do Spojených států, zemí Evropské unie, Číny, Japonska a Ruska, aby tam objasňovali palestinská stanoviska a upozornili na nerespektování izraelsko-palestinské dohody ze září 1993 ze strany židovského státu. Proti předsedovi výkonného výboru OOP Jásiru Arafatovi se včera zformovala skupina palestinských politiků na obsazeném západním břehu, na jejímž čele je bývalý starosta města Nábulus Básim Saká. Tato skupina včera ohlásila založení opozičního seskupení "Palestinské sjednocení". Skupina se staví proti mírové smlouvě a mimo jiné požaduje demisi Arafata. "Je to jediný logický krok po jeho úplném selhání," sdělil Šaká, který přišel o obě nohy při atentátu židovských extremistů v roce 1980. Na izraelsko-palestinských jednáních o palestinských volbách bylo včera v Káhiře dosaženo pokroku. Izrael vyslovil souhlas s palestinským plánem, aby na regulérnost a svobodu voleb dohlížela skupina osmi mezinárodních soudců a osmdesáti zahraničních pozorovatelů, z nichž polovinu by tvořili zástupci z arabských zemí. Vedoucí obou delegací označili včerejší jednání za "věcné". 
comment Nezávislost soudců Komentáře Náš právní řád garantuje nezávislost soudů. Není to nezávislost absolutní - ministerstvo spravedlnosti má jisté možnosti, jak počínání soudů ovlivňovat. Rozhoduje totiž o některých personálních otázkách, jmenuje předsedy a místopředsedy okresních a krajských soudů, ovlivňuje materiální chod soudů a má i možnost hodnotit postupy okresních a krajských soudů z hlediska soudcovské etiky a sledovat plynulost řízení. Z laického hlediska se nezdají být tyto pravomoci nijak zvláštní, naopak: co by mělo být špatného na sledování plynulosti projednávání soudních případů? Přesto soudci z Obvodního soudu pro Prahu 1 pokládají nedostatečné oddělení moci soudní a výkonné za jednu z hlavních příčin znevažování soudnictví. Signál těchto soudců však není ojedinělý. Členové Soudcovské unie ČR, která má ve svém členstvu 800 ze 2100 soudců České republiky, se loni shodli na tom, že dosažení efektivní samosprávy je jedním z jejich hlavních cílů. Podle předsedy této unie dr. Jana Vyklického má stavovská soudcovská organizace v tomto ohledu podporu i mezi nečleny. Ostatně soudní samospráva je evropský trend, který razí i Rada Evropy. Ministr spravedlnosti nedávno ve svém stanovisku tendenci k silné soudní samosprávě jednoznačně odmítl, přičemž řekl, že jde o snahu pouze některých představitelů unie, ne-li jen jednoho. Je zajisté diskutabilní, zda za účelem větší ochrany soudnictví, a tedy i ochrany všech občanů, kteří se účastní soudních řízení, je nezbytné předat některé pravomoci exekutivy soudcovskému stavu. I v demokratickém systému si lze představit jiné, méně drastické zásahy exekutivy do chodu soudů. Například ministerstvo spravedlnosti má zájem na odlehčení "svých" vazebních věznic a bude vyvíjet na předsedy soudů jistý tlak, aby soudci vydávali co nejméně vazebních příkazů. Nebo bude tlačit ze stejného důvodu na to, aby se soudní řízení urychlovalo, čímž ale bude zákonitě trpět kvalita rozhodování. Z hlediska společnosti ovšem není prvořadé odlehčit věznicím, ale spravedlnost. Ústavní právo na nezávislost soudců, jeden z principů právního státu, se tlakem exekutivy na soudy relativizuje. Proto se zdá být zřejmé, že úsilí o plnou nezávislost soudů je legitimní a demokratickým tradicím odpovídající. 
news Klausovy prognózy jsou prý reálné Někteří poslanci mají prognózu pětiprocentního růstu HDP za podhodnocenou Praha - Zatímco poslanci koalice sdílejí názor Václava Klause, že růst hrubého domácího produktu ČR bude v příštím roce činit čtyři až pět procent, zástupci opozice to považují za přílišný optimismus. Předseda rozpočtového výboru Tomáš Ježek (ODS) zpravodaji LN řekl, že takový růst je určitě reálný. "Dokonce bych si i nějaké to procentíčko přidal," podotkl. Všechno podle něho nasvědčuje tomu, že růst bude mírně akcelerovat a celé Evropě je předpovídáno zhruba "pět tučných let". Ke Klausovu plánu docílit do konce tisíciletí inflace ve výši tří procent Ježek uvedl, že jde o cíl náročný a tři procenta by představovala excelentní výsledek. "Reálné to samozřejmě je," konstatoval. Připomněl, že dosud inflace činila 10 procent a letos má klesnout na osm. Rovněž poslanec Tomáš Páv (ODS) soudí, že Klausem uváděná čísla nárůstu HDP jsou poněkud podhodnocena. Myslí si, že jsme schopni dosáhnout přírůstků vyšších. "Chceme-li nějakým způsobem dohnat ekonomiky na západ od našich hranic, budeme muset," řekl. ČR je podle něho v tomto ohledu výjimečná ve srovnání s okolními zeměmi střední Evropy, protože česká ekonomika v současnosti vykazuje velice dobré výsledky. Ke snižování inflace poznamenal, že to závisí na mnoha dalších vlivech, mj. i zahraničních. Miloš Skočovský (ČMUS) zamýšlenému čtyřprocentnímu růstu HDP příliš nevěří. Je prý možný pouze za předpokladu, že se změní způsob výpočtu tohoto ukazatele. Podmínky pro faktický nárůst zatím vytvořeny nebyly, konstatoval. Chybí totiž podpora podniků střední velikosti se zhruba 50 zaměstnanci. To podle něho nevede k rychlé cestě kupředu, jako tomu bylo například u "asijských tygrů". Skočovský podotkl, že k uvažované konjunktuře nepřispěje fakt, že vyvážíme spíše suroviny a dovážíme spotřební zboží. 
news Chráněné dílny se potýkají s velkými problémy Praha - Na uzavírání chráněných dílen v Praze a strach rodičů mentálně postižených z nové bariéry ve společnosti upozorňují v dopise zástupci deseti pražských obvodních výborů Sdružení pro mentálně postižené. V těchto dnech list zaslali parlamentu, pražskému magistrátu a ministerstvu práce. Řada chráněných dílen družstev invalidů (musí v nich pracovat alespoň 75 % občanů se změněnou pracovní schopností) je v Praze postupně rušena a těžce postižení zůstávají v celodenní péči rodičů, uvádí dopis. Argumentem provozovatelů dílen jsou vysoké nájmy, na které družstva nemají, prodělečnost i nedostatek zakázek. Ve vyspělém světě, praví se v dopise, mají dílny zaměstnávající těžce postižené především zdravotně rehabilitační poslání. V ČR se právě toto pojetí vytrácí. Družstva často přijímají i přísně termínované zakázky. Od postižených se pak vyžaduje nepřiměřené tempo a v dílnách vládne stres. Situaci ztěžuje skutečnost, že výrobní družstva invalidů musejí být zisková, aby se udržela. Dotace dostávají přitom jen na chráněné dílny, jež tvoří pouze část jejich provozů. Drutěva zaměstnává v chráněných dílnách 140 mentálně postižených. Mnohým z nich je již přes čtyřicet let, mají starší rodiče a práce v dílně je pro celou rodinu jedinou obranou proti izolaci. Nejde ani tak o mzdu, jako spíš o možnost postiženého být mezi lidmi. Handicapovaný člověk si k invalidnímu důchodu v chráněné dílně přivydělá 700 až 900 korun měsíčně. Drutěva poukazuje na to, že od úřadu práce nedostává dotace na ztráty chráněných dílen v plné výši. Ředitelka Úřadu práce v Praze 7 Olga Nálevková přitom upozorňuje, že ztráty Drutěvy jsou ještě mnohem vyšší, než počítá vyhláška. Ta umožňuje ročně dotovat zdravotně postiženého v chráněné dílně až do dvaceti tisíc korun. Důvodem, proč se dotace ještě krátí, jsou chybějící doklady o zaměstnancích se změněnou pracovní schopností. Problémy jsou také s vykazováním nákladů a prokazatelných ztrát na tyto dílny. Drutěva hledá vhodný výrobní program i pro ostatní dílny. Nyní prý družstvo zachraňuje jen to, že pronajímá prostory ve své budově. 
news Skauti si připomněli Den přemýšlení Praha - Skauti si včera připomněli Thinking Day (Den přemýšlení), který připadá na den narození zakladatelů skautingu, britských manželů Baden-Powellových. Již v sobotu se konala ekumenická bohoslužba v kostele U pražského jezulátka a z Vypichu na Klamovku jela skautská tramvaj. V září pak naši skauti oslaví osmdesáté výročí vzniku dívčího skautingu v Čechách. Největší skautské hnutí u nás - Junák - má 70 tisíc členů, z toho 50 tisíc mladších osmnácti let. 
news Rekordní zájem o Fantu a Sprite Praha - V loňském roce se firmě Coca-Cola podařilo v celém světě prodat rekordní jednu miliardu kartónů pomerančové Fanty a citrónového nápoje Sprite. V loňském roce prodej Fanty vzrostl o více než 10 %. Nejžádanější byla v roce 1994 v Latinské Americe, kde se poptávka zvýšila o 18 procent. Fanta se zároveň stala čtvrtým nejoblíbenějším pomerančovým nápojem na světě. Prodej Spritu zaznamenal loni v USA a na světových trzích prodejní nárůst o 12 procent. Celkem se firmě Coca-Cola podařilo v roce 1994 prodat o více než 50 miliónů kartónů svých produktů víc než v předchozích letech. 
description Platbu inkasa již umožňuje více bank KB nabízí vybraným klientům debet až do 100 tisíc korun na dobu 100 dní Praha (ikr) - Běžný účet pro občany, který slouží ke stejnému účelu jako sporožiro České spořitelny, nabízí svým klientům spolu s dalšími peněžními ústavy rovněž Komerční banka. Jde o takzvané B-konto, tedy běžný účet pro fyzické osoby-občany, který banka zřizuje při minimálním vkladu jeden tisíc korun. Zůstatky jsou úročeny 4 %. Vedení konta je podle ředitele odboru platebních operací KB Otakara Schlossbergera bezplatné stejně jako zasílání výpisů, které klienti dostávají jednou týdně; tuto dobu lze samozřejmě prodloužit. Poplatky si však banka strhává za každou provedenou transakci, tj. např. za příkaz k platbě či za připsání došlých plateb na účet. V rámci B-konta nabízí KB i službu podobnou kontokorentu. Klient může přečerpat své konto až do trojnásobku pravidelné měsíční úložky, nejvýše však do sta tisíc korun a po dobu kratší sta dní. Debetní zůstatek je úročen 15 % ročně, smluvní pokuta z částek po splatnosti a nepovolený, tedy nesjednaný debet na běžném účtu činí 25 % ročně. Smlouvy o debetu však KB poskytuje pouze omezenému okruhu vybraných zákazníků. Vedení takzvaných žirových účtů, z kterých je možné hradit sdružené inkaso plateb obyvatel, tedy nájem, zálohy za odběr elektřiny a plynu, telefonní poplatky, poplatky za rozhlas, televizi apod. nabízí vedle tří největších českých bank - České spořitelny, Komerční banky, Investiční a poštovní banky - i řada malých a menších bank, například Banka Haná, Moravia banka, Kreditní banka Plzeň, Ekoagrobanka, Velkomoravská banka, Zemská banka, Agrobanka aj. Úroky se pohybují v rozmezí od 1 do 7 %. 
caption Premiér Václav Klaus u bitevního vrtulníku Mi-24, uprostřed v pozadí přihlíží ministr obrany Vilém Holáň 
sport Pět gólů Pardavého Trenčín - Ve středu začalo na Slovensku play off hokejové extraligy. V utkání s Dubnicí (11:3) střelecky excelovalo trenčínské levé křídlo Ján Pardavý, jenž od 14. do 58. minuty nasázel gólmanovi Čunderlíkoví pět branek. Pardavý nám o své přesné mušce, která znamenala rekord letošní slovenské extraligy, řekl: "Sypalo to tam jedna báseň. Spadlo tam prostě všechno, co tam spadnout mělo." 
news Americký skokan do vody Louganis nositelem viru HIV Chicago - Americký skokan do vody, čtyřnásobný olympijský vítěz Greg Louganis, má AIDS a je nositelem viru HIV. Pětatřicetiletý sportovec, který první na světě získal všechny zlaté medaile své kategorie na dvou olympijských hrách po sobě a navíc se stal třikrát mistrem světa, je považován za nejlepšího skokana do vody všech dob. Ve 28 letech zanechal vrcholového sportu a věnoval se herectví. Se svým onemocněním chce seznámit veřejnost v pátečním programu televize ABC "20-20". Výňatek z nahraného rozhovoru otiskl ve středu list Chicago Sun-Times. Již loni v létě na Sportovních hrách homosexuálů v New Yorku Louganis oznámil, co se již dávno vědělo - že patří mezi tuto skupinu lidí. Homosexuální orientace se u Louganise začala projevovat již v chlapeckých letech. Ve 12 letech tím byl tak deprimován, že se pokusil o sebevraždu, což se později ještě dvakrát opakovalo. V televizním rozhovoru Louganis přiznal, že o svém zdravotním stavu se dozvěděl šest měsíců před OH 1988 v Soulu. V olympijské soutěži potom zavadil zadní částí hlavy o můstek a poranil se. V bazénu mu z rány prýštila krev. O své nemoci nicméně neinformoval lékaře Amerického olympijského výboru, který ho ošetřoval. Domníval se prý, že chlor obsažený ve vodě virus zničí. "Prožil jsem však obrovské trauma, ve skrytu duše jsem se přece jen obával, aby se někdo ode mě nenakazil," řekl Louganis. Přední americký vědec, internista Gary Cohan, však pohotově veřejnost ujistil, že virus HIV se naštěstí tímto způsobem nepřenáší, takže v olympijském bazénu se nikdo nakazit nemohl. Greg Louganis se narodil 29. ledna 1960 rodičům, z nichž každému bylo tehdy teprve 15 let. Otec pocházel ze Souostroví Samoa v Tichém oceánu, matka byla Američanka. Chlapec byl v devíti měsících adoptován a vyrůstal v městečku El Cajon v Kalifornii. Pro temnější barvu pleti zažil mnoho ústrků od svých spolužáků, navíc trpěl chorobou, která mu působila potíže při čtení. Záhy se věnoval tanci, gymnastice a akrobacii, zdravotní potíže s kolenem mu však neumožnily v těchto oborech vyniknout. Teprve pod vedením trenéra Sammyho Leeho, bývalého olympijského vítěze, se dostal Louganis na výsluní sportovní slávy: v Montrealu získal r. 1976 svou první olympijskou medaili - stříbrnou. Tehdy mu bylo 16 let. V Los Angeles překonal první na světě hranici 700 bodů ve skocích z 10m věže - nasbíral tehdy 710.91 b. 
collection Krátce Anglický zpěvák a skladatel Phil Shöenfelt vystoupí za doprovodu britské spoluhráčky 24. 2. v pražském klubu Roxy. Začátek ve 22 hodin. Francouzská skupina Wide Open Cage se objeví v pátek 24. února v pražském rockovém klubu Bunkr. Jako předkapela se představí kapela Ambivalency. 
review Stahuljakova romantická hudební řeč Odkazu skladatele Jurji Stahuljaka (1901-1975), člena známého chorvatského hudebnického rodu, byl věnován středeční koncert v pražském Lichtenštejnském paláci, přenášený Českým rozhlasem. V těchto dnech si totiž chorvatská kulturní veřejnost spolu se znalci jihoslovanské hudby z ostatní Evropy připomíná dvacáté výročí skladatelova úmrtí. Umělcův přátelský vztah k naší kultuře (již roku 1931 v Praze zazněla jeho Misa-Miserij) se promítl i do osudu jeho syna Zlatka, violisty a muzikologa. Ten kdysi studoval v Praze u Ladislava Černého a nyní zde působí jako velvyslanec Chorvatské republiky. Pro našeho rozhlasového posluchače měl pořad značnou poznávací hodnotu: slyšeli jsme díla autora, o němž si lze u nás udělat představu pouze na základě slovníkových hesel. Dramaturgie si z půlstoleté Stahuljakovy tvorby jednostranně vybrala skladby z dvacátých let. Jejich romanticky krotká hudební řeč ničím nenaznačuje, že máme tu čest s hudbou dvacátého století. Zarytý tradicionalismus spolu s převahou primární (tedy melodické) invence, značnou muzikantskou spontaneitou a úzkými vazbami na chorvatskou lidovou hudbu činí však Stahuljakovu tvorbu posluchačsky velmi komunikativní. Toho využil Jan Talich, který za citlivého a spolehlivého doprovodu Kvity Bilynské přednesl technicky nepříliš vypjatou houslovou sonátu (1929) - krásným tónem, s nosnými kantilénovými oblouky a ve třetí větě místy labilnější intonací. Především společenským bonbónkem se stal písňový cyklus op. 4 v podání ambasadorovy choti, sopranistky Ivanky Stahuljak. Ta zaujala spíše výrazovou stránkou projevu a niterností uměleckého prožitku než kvalitou či technikou svého hlasu. Vyspělost Stahuljakovy kompoziční techniky potvrdilo závěrečné Klavírní trio op. 7, jmenovitě strhující folkloristické Scherzo, které diplomatické publikum odměnilo předčasným potleskem, a zejména pak finální fuga na téma z předchozího Scherza. Kubelíkovo trio učinilo zadost své profesionalitě a zmocnilo se skladby technicky svrchovaně a s kultivovaným, byť trochu opatrným výrazem. 
essay Proč zhaslo světlo v temnotách? Před několika týdny zaplnily stránky regionálních deníků i celorepublikových časopisů články, jejichž titulky "Jugend prý nabízí dětem alkohol a svádí patnáctileté dívky" nebo "Většina obyvatel by zřejmě mezi sebe problémové děti, které k nám vozí na převýchovu německá církev, nepřijala" a "Němečtí problémoví odešli z Košťan" naznačovaly odhalení skandálu. Reprezentovaly zprávy, které se šířily mezi lidmi v severočeském pohraničí rychlostí blesku. Podle těchto zpráv nějaká firma na naše území umísťuje německou delikventní mládež, která zde páchá kriminální činy a ohrožuje starousedlíky. Mezi lidmi vznikl poplach a panika. Situace začala být přirovnávána k porevolučním snahám některých západních firem "odložit" na naše území za malý peníz toxické odpady. Kdo jsou ti mladí němečtí delikventi a co na našem území dělají? Kdo a proč je tady rozmísťuje a co z toho má? Obviněni Situace kolem "převýchovy" německých chlapců v některých místech severočeského pohraničí se stávala hysterickou. V obci Košťany na Teplicku ještě chlapci ani nebyli, ale místní již dali dohromady petici: "My rodiče dětí základní školy Košťany protestujeme proti umístění ubytovny pro potrestané německé chlapce. Víme, že na našem území páchali dál trestnou činnost a nevhodně pokřikovali na kolemjdoucí. Pokud zástupci města neprovedou opatření proti umístění těchto německých chlapců v našem městě, nebudeme posílat svoje děti do školy z důvodu strachu o jejich bezpečnost. Věříme, že nám všem jde o spokojený život v našem městě..." a skoro tři stovky podpisů. V Košťanech totiž zakoupila dům firma Struktura, která se u nás rozmísťováním německých chlapců zabývá. Němečtí chlapci zde však nestačili vykonat ani jednu nepřístojnost a drtivý odpor místních obyvatel jejich pobyt ve vsi prakticky ihned ukončil. "V Oseku ty děti nechtěli mít. My tady máme dost problematických dětí a ty kdyby se spolčily s Němci, to by nedělalo dobrotu. Slyšeli jsme, že to jsou děti, které místo výkonu trestu mají být tady v Košťanech..." říká obyvatelka obce a signatářka petice. Zvěst o "výchově" mladých Němců přišla z nedalekého Oseka, kde s nimi měli údajně nejhorší zkušenosti. Tady byli umístěni v prostoru cisterciáckého kláštera. Podle svědectví místních byly velmi hluční a arogantní. Měli časté incidenty s městskou policií: "Díky tomu, že měli dostatek finančních prostředků, byli často opilí, nabalovala se na ně místní mládež, a také si brali do kláštera holky," vzpomíná obecní strážník. Když se opat oseckého kláštera dověděl, jaké problémy s nimi jsou, další pobyt zakázal a němečtí hoši se museli i s vychovatelem z kláštera vystěhovat. Někteří se vrátili do Německa, další přešli na faru v nedalekém Jeníkově a spojili se se skupinou, která tady byla již ubytována. Podobné zkušenosti jako v Oseku potvrdil i farář v Jeníkově pan Matfiak. I tady si prý chlapci, kteří měli být vychováváni na faře, užívali děvčat a svobody. Posledním místem, kam byli chlapci firmou Struktura umístěni, byl bývalý dům dětí a mládeže v Duchcově. Také lidé z okolních domů si stěžovali na hluk, výtržnosti, aroganci a proudy holek, které se za kluky táhly. Podle názoru některých z nich jde o německou polepšovnu. Bylo jim však divné, že chlapce nikdo nevede, nehlídá ani nevychovává. Kdo to vlastně je? Německé chlapce jsme již nezastihli. Duchcov byl posledním místem, odkud byli těsně před naším příjezdem odvezeni zpět do Německa. Zastihli jsme tady pouze jediného vychovatele - pana Fuchse. Němečtí chlapci ve věku 13 až 17 let byli u nás umisťováni v rámci výchovného projektu "Světlo v temnotách" ve spolupráci s evangelickou mládežnickou institucí v Rendsburgu u Hamburku. Podle pana Fuchse nejde o žádné kriminálníky ani delikventní mládež. Jsou to hoši z rodin, v kterých není zaručena kvalitní výchova. Je jim proto nabídnuta pomocí německých sociálních pracovníků tato forma alternativní výchovy v různých zemích - například ve Španělsku, Portugalsku, Dánsku. Hlavní účel takových pobytů je odstranění problémů v komunikaci s ostatními lidmi. Pobyt v cizím prostředí je k takové komunikaci nutí. Proto jim nikdo nebrání ve styku s dívkami, neboť i to je forma komunikace. Čas tráví učením a prací, například opravují objekty, ve kterých jsou ubytováni. Skupinky jsou vlastně jakési rodiny. Případy porušení pořádku v Oseku a na jiných místech byly již vyřešeny. Celkově pan Fuchs hodnotí pobyt německých chlapců na našem území až na malé výjimky jako "v normě". Mrzí ho, že musejí Českou republiku opustit, ale veřejné mínění bylo ve vztahu k nim prý od počátku negativně naladěno. Tajemná Struktura Ten, kdo ve skutečnosti německé chlapce v severočeském pohraničí umísťoval , byla firma Struktura s. r. o. , která se zabývá sociálním managementem. Její zástupce ing. Šedivý však veškerou odpovědnost za krizovou situaci odmítá. Podle něj se němečtí chlapci nechovali o nic hůř než stejně staří Češi a podle něj se situace účelně a záměrně zhysterizovala. Mezitím starosta obce Košťany Jindřich Abrhám požádal o pomoc člena branně- bezpečnostního výboru parlamentu poslance Čapka (Levý blok), který se obrátil na ministra Rumla s žádostí o prošetření činnosti firmy Struktura. Ministerstvo vnitra však odpovědělo, že nejsou známy žádné negativní informace o její činnosti. Dalším konfliktním bodem bylo to, že němečtí chlapci tady byli coby turisté. Každých 30 dnů proto museli odjet na otočku za hranici a zase se vrátit. Strach z Němců Co bylo tedy příčinou krachu německého výchovného projektu Světlo v temnotách v českém pohraničí? Byl to především fakt, že zklamal předpoklad jeho tvůrců, že náhradní výchova v jiném, chudším prostředí je účinná. Nemalé kapesné, vysoký kurs marky ke koruně a volný režim totiž způsobily právě opak. Byly ale přestupky německých chlapců skutečně tak závažné, aby se o nich muselo hovořit jako o nebezpečných kriminálnících a celé vesnice propadaly strachu a hysterii? Na tom se se svou neprofesionalitou a nepochopitelnou necitlivostí podepsala právě firma Struktura, která včas neinformovala veřejnost o svých záměrech a o tom, co je cílem projektu. Dala tak prostor různým fámám a nevysvětleným dohadům, že jde o mladé v Německu potrestané delikventy. Nepochopila, že v tak citlivé oblasti, jakou je českoněmecké pohraničí budou stále ještě hledět místní obyvatelé na jakéhokoli Němce s dvojnásobnou nedůvěrou než na jiného cizince. Starosta Košťan Jindřich Abrham: "Když odcházeli, řekli nám, že jsme vše podnikli protiprávně, že jsme jim způsobili škodu bráněním v podnikání a že celou věc předají právníkovi. Prý je také vidět, že my Češi ještě nejsme zralí pro vstup do Evropy.... Reportážní doplňky Pavel Vondráček: "Termín převýchova znám pouze z nacistického a komunistického slovníku. Na převýchovu se pokud vím, posílali ti, kteří měli podle těchto zrůdných režimů nevhodný původ. Židé, cikáni, šlechta, podnikatelé, kulaci a jiní. Naše sdružení nepřevychovává, ale snaží se vychovávat. To je veliký rozdíl". Tato slova řekl Raimund Strathman, muž z Evangelické vesnice mládeže, která má sídlo v Rensburgu v německé spolkové zemi Šlesvicko - Holštýnsko. Instituce pracuje na stejných základech jako české Dětské vesničky S.O.S. V roce 1992 bylo v Evangelické vesnici mládeže Rensburg rozhodnuto, na základě dobrých kontaktů s cisterciáckým klášterem v Oseku, zařídit v severních Čechách, tak jako i v jiných zemích (v Portugalsku, Španělsku, Irsku, Dánsku), pedagogický projekt pro německé děti a mládež. Mládež tu měla po nějaký čas pobývat a pak se vrátit zpět do Německa. Proč byly domovy zřízeny také u nás? "Sever Čech má za sebou svízelnou minulost, má před sebou po skončení vlády komunistů novou naději," domnívá se Raimond Strathman, člověk zodpovědný za akci Evangelické diakonie v České republice. "Staráme se o děti, které se ne vlastním přičiněním dostaly do těžké situace. Vždyť i ony mají před sebou novou naději. Jsou to sirotci, děti, jejichž rodiče jsou v nemocnicích, děti alkoholiků, uprchlíci z východu. V žádném případě to nejsou kriminálníci. Jsme domov mládeže, váš 'děcák', nikoliv 'pasťák'," říká R. Strathman. V Evangelické vesnici mládeže se dodržuje zásada, že každý vychovatel vedle své pedagogické odbornosti je vyučen nějakému řemeslu. Mezi vychovateli jsou obchodníci, malíři pokojů, kuchaři, truhláři. Chovanci bydlí ve skutečné rodině. Mohou zde vlastnit psy, kočky a jiná zvířata. Vytvářejí si své soukromí. Tady si chlapci sami nakupují a sami si vaří. Stávají se mnohem rychleji samostatnými. Cizí prostředí je mnohem více svazuje s vlastní "rodinou". Výchovný systém v zahraničí má mnohem výraznější úspěchy než v samotném Německu. Čerstvě povýšené městečko Košťany na sebe vzalo v uplynulých čtyřiceti letech podobu většiny severočeských obcí. Proluky po zbořených domech, neřád a nesoulad na každém kroku. Dvě stě sedmdesát jeho občanů připojilo své podpisy pod petici. Petice byla zaměřena proti přistěhování "problematických" mladistvých. Radní jednomyslně vyjádřili nesouhlas s přítomností chovanců společnosti Struktura v Košťanech. Starosta Jindřich Abrhám později v Severočeském deníku uvedl, že petice byla ultimátem od rodičů: "Buď chlapci z Německa odejdou, nebo nebudeme posílat své děti do školy." Ředitelka košťanské základní školy Jarmila Hejduková byla jednou z iniciátorek podpisové akce. Pikantní detail v celé záležitosti je, že třinácti až čtrnáctiletí chlapci si dům v Košťanech teprve upravovali. Nebydleli v něm. Hysterie, která se proti jejich pobytu rozpoutala, vycházela jen z nepodložených fám a z kampaně, která se rozpoutala v tisku. "Ne, já jsem tu petici proti těm dětem nepodepsal. Oni je vyhnali ještě dříve, než se sem nastěhovali. Nikdy jsem ve vztahu k člověku neslyšel větší cynismus než termín sociální skládka." Tento hlas staršího důchodce je v Košťanech zcela ojedinělý. Vychovatel Theobald Fuchs vytáhl zpoza skříně pomalovanou plechovou tabuli. Přestože je Němec, česky na ni sám napsal "Masarykova péče o mládež - Sdružení na pomoc dětem - Světlo v temnotách". Theobald Fuchs už ji nikdy nepověsí. Vrací se zpět do Německa. Vrací se s hořkým pocitem nepatřičnosti a s pocitem, že lidé je odmítli přijmout. Proč? "Protože jsme Němci," řekl Theobald Fuchs. Všichni mladiství odjeli do Dánska. Evangelická vesnice mládeže Rensburg v lednu ukončila činnost v České republice natrvalo. 
comment ČR obrácena k Německu, SR k Rusku Dnes, po rozdělení ČSFR, je jasné, že osud ČR bude stále více spojený s Německem a přes něj s Evropskou unií a osud Slovenska s Ruskem. Takové je postavení dominantních velmocí vůči dvěma částem bývalého společného státu a taková je vůle českých a slovenských politických reprezentací. Napsal to včera v listě Sme dramaturg Martin Porubjak. Sotva to bude možné změnit, dodává. Kdo volil Hnutí za demokratické Slovensko, Sdružení dělníků Slovenska nebo Slovenskou národní stranu, volil Moskvu, a takových voličů byla většina. Na česko-německé vztahy bude mít zřejmě zásadní vliv projev prezidenta Václava Havla v pražském Karolinu. Narovnání vzájemných vztahů, překonání starých konfliktů z nedůvěry, živených komunisty, bude mít vliv na integraci ČR do evropských a transatlantických struktur. Václav Havel podle Sme velmi dobře chápe, že dveře do Evropy může ČR otevřít právě Německo. Havlova tvrdá a otevřená slova o Mnichově, okupaci, odsunu Němců a zločinech komunismu jsou jednoznačná. Právě jejich jednoznačnost umožňuje načrtnout novou perspektivu rovných vztahů, které by mezi sebou měly vybudovat otevřené občanské společnosti. Jen jasně formulovaná slova "na vlastní adresu" dávají českému prezidentovi právo na stejně jasná slova cílená na adresu souseda, zdůrazňuje list. Havel si kritická slova "do vlastních řad" může dovolit. Ví, že český parlament jej za ně nepředvolá na koberec, ani se nepokusí vytvořit nějakou vyšetřovací komisi, píše list. 
news Hladoví zloději snědli zvířata ze zoo Menší soukromá zoologická zahrada v Bulharsku musela být uzavřena poté, co hladoví zloději snědli 37 v ní držených zvířat. S odvoláním na bulharskou tiskovou agenturu BTA to včera ze Sofie oznámila agentura Reuter. "Během několika dní bylo mimo jiné ukradeno, zabito a snědeno 13 pávů, deset zlatých bažantů, šest koz horských a čtyři ovce," postěžoval si majitel zoo, 70letý Assen Najdenov. Zbylá zvířata rozdal cirkusům a jiným zoologickým zahradám. 
topic_interv Tříprocentní inflace v roce 2000 je reálná Václav Klaus v rozhovoru pro LN Prognóza ekonomického růstu, inflace a nezaměstnanosti, ochranná křídla nad ministry a pokles popularity vlády včetně premiéra - to jsou dnešní témata pravidelného rozhovoru s premiérem Václavem Klausem. Na setkání se západními podnikateli jste tento týden prohlásil, že hrubý domácí produkt vzroste letos o 4 až 5 procent, a že inflace na konci století by nemusela přesáhnout tři procenta. Nejsou to údaje až příliš optimistické? Ekonomický růst v naší zemi se zřetelně urychluje. Průběh roku 1994 potvrzuje narůstající tendenci. Pokud nenastane vnější zásah, který nejsme schopni ovlivnit, pak nevidím důvod, proč by se tyto údaje nestaly skutečností. Tří až čtyřprocentní inflaci na konci století, v momentu našeho vstupu do Evropské unie, označujete za velmi optimistickou. Já říkám, že takový výsledek by byl "tak akorát". Očekávalo se totiž podstatně rychlejší utlumování inflace než jedno až dvě procenta ročně. Patří k optimistickým číslům i šestiprocentní nezaměstnanost? Dnešní míra nezaměstnanosti je pravděpodobně krátkodobou výchylkou od dlouhodobějšího trendu. Za tento dlouhodobý trend v žádném případě nepovažuji to, co vidíme v zemích na východ od nás, tedy kolem patnácti procent. Viděl bych v budoucnosti jakousi stabilní úroveň mezi 5 a 6 procenty. Dovedu si představit, že bychom se mohli během dvou let této úrovni přiblížit. V poslední době vystupujete často při řešení resortních problémů po boku ministrů. Je to proto, že pokládáte tyto problémy za vážné, nebo si myslíte, že ministři jsou slabí a potřebují vaši ochranu? Určitě neočekáváte, že bych odpověděl kladně na druhou část otázky. Mám pocit, že se do resortního problému mám mísit ve chvíli, kdy začíná přesahovat resort, a to se stalo v poslední době několikrát - důchodový systém, zdravotnictví, zemědělství. Myslím, že je to správné a skoro logické. Jsou věci, které svými dopady přesahují jednotlivé resorty, dopadají na všechny občany, a tam je širší pohled zapotřebí. Vláda si v očích veřejnosti vždy vedla lépe než parlament. Podle posledního průzkumu STEM však spokojenost s její prací klesla, a potažmo s tím i vaše popularita. Čím si to vysvětlujete? Krátkodobým výkyvům nedávám příliš velkou váhu. Vláda se dnes dostala do fáze širokého útoku, vedeného z různých stran, například výrazně ze strany odborů. To jsou chvíle, kdy pár lidí zakolísá a svůj hlas dá na druhou stranu. Průzkumy z hlediska politických stran žádný odliv přízně voličů ODS nenaznačují. Nemám proto důvod, abych tyto výsledky považoval za zneklidňující. 
news Poslanec Ladislav Blažek nechce odstoupit Z politické scény Praha - "Poslaneckého mandátu se vzdát nehodlám," řekl včera poslanec Občanské demokratické strany Ladislav Blažek, který se včera poprvé po dlouhé době objevil na veřejnosti. K opuštění ODS a parlamentu byl vyzván poté, co ho v listopadu policie přistihla při řízení automobilu údajně pod vlivem alkoholu. Blažek odmítl návrh strany na své vystoupení komentovat s tím, že je to věcí vedení strany. Od listopadového incidentu o poslanci Blažkovi nikdo z jeho stranických kolegů údajně nic nevěděl. 
news O radiomrakodrapu rozhodne nabídka Praha - Budova Rozhlasového střediska v Praze bude prodána formou veřejné soutěže. Podle vyjádření generálního ředitele Českého rozhlasu Vlastimila Ježka bude při prodeji pankráckého radiomrakodrapu, nejvyšší budovy v ČR, použita obálková metoda. Rozhodne tedy pouze výše nabídky. Ježek tak poopravil svůj lednový výrok, podle kterého bude budova prodána za menší než tržní hodnotu. Pouze vyvolávací cena, jak zpravodaji LN vysvětlil Ježek, bude stanovena poněkud níže, než je odhad tržní ceny. Současný počet zájemců o objekt se pohybuje kolem patnácti, z velké většiny jde o zahraniční subjekty. 
news Národní divadlo má nové šéfy Praha - Jmenovací dekrety předal včera novým uměleckým šéfům činohry a opery Národního divadla ministr kultury České republiky Pavel Tigrid v prostorách Kolowratského paláce. Staronovým šéfem činohry jmenoval na doporučení rady naší první divadelní scény na dva roky režiséra Ivana Rajmonta a jeho nástupcem od sezóny 1997 děkana brněnské Janáčkovy akademie Josefa Kovalčuka. Operu Národního divadla povede po Evě Herrmannové dirigent Jiří Bělohlávek. Stejně jako Josef Kovalčuk může se Jiří Bělohlávek ujmout své funkce až od roku 1997. Bělohlávek je šéfdirigentem Pražské komorní filharmonie. Do jeho nástupu povede naši přední operní scénu režisér českobudějovické opery Josef Průdek, který již se souborem ND spolupracoval. Ten do divadla nastoupí již letos v srpnu a od příštího roku, kdy končí Herrmannové smlouva, ji ve vedení opery vystřídá. Od roku 1997 se počítá s tím, že bude s Jiřím Bělohlávkem nadále úzce spolupracovat. 
news Teplárny Brno vybaví americká firma Honeywell Brno - Americký koncern Honeywell se stal na základě výběrového řízení dodavatelem řídicího systému pro akciovou společnost Teplárny Brno. Na včerejší tiskové besedě o tom informovali generální ředitel Tepláren Brno Jaroslav Vlk a zástupce české afilace firmy Honeywell Ladislav Haškovec. Systém je založen na průběžném snímání informací o stavu na jednotlivých teplárenských zdrojích, výstupech z nich a o situaci na vybraných místech tepelných a parních sítí. Vybudování tohoto systému, který by měl výrazně zvýšit účinnost kotlů, je rozloženo na zhruba deset let a jeho cena bude od 80 do 100 miliónů korun. Zařízeními firmy Honeywell jsou v ČR vybaveny kromě jiných společnosti Bohemia Glass Poděbrady, Chemopetrol Litvínov, Kaučuk Kralupy a Spolana Neratovice. 
other Brány VŠE v Praze pohltí letos opět na dvě stě studentů, kteří se rozhodli pro studium statistiky 
news Vysoké pokuty producentům kávy za dohodu o cenách Brno - Pokuty ve výši sedmi miliónů korun uložil ministr pro hospodářskou soutěž Stanislav Bělehrádek společnostem Balírny Tchibo Jihlava a Balírny Douwe Egberts za nedovolenou dohodu omezující soutěž mezi producenty pražené kávy. Šetření podle S. Bělehrádka prokázalo, že statutární zástupci obou společností se dohodli na koordinaci při postupném zdražování cen pražené kávy. Důvodem šetření nebyl samotný růst cen, ale snaha rozhodujících výrobců se 70procentním zastoupením na českém trhu vzájemně koordinovat cenovou politiku. Správní řízení zahájilo ministerstvo loni v červenci na základě výzvy Českého kávového svazu k postupnému zdražování kávy. Ministr současně vyhověl námitce společnosti Tchibo Praha proti původnímu rozhodnutí ministerstva o uložení pokuty 7 miliónů korun. Její zástupci namítli, že vzhledem ke svému majetkovému propojení nejsou ve vzájemném konkurenčním vztahu (Tchibo Praha je dceřinou společností hamburské firmy Tchibo Frisch Rost Kaffee, která současně vlastní 80 procent akcií Balíren Tchibo Jihlava), a proto nelze sankcionovat jejich společnou cenovou politiku. Ministerstvo vyhovělo i odvolání Českého kávového svazu, jemuž byla v prvním stupni řízení vyměřena pokuta 50 tisíc korun za podíl na koordinaci nepovolené cenové dohody. Ministerstvo nyní uznalo, že na této dohodě se kávový svaz nepodílel.Obě sankcionované společnosti jsou povinny zaplatit pokutu do 30 dnů, teprve poté se mohou odvolat k Vrchnímu soudu. 
plot Z DALŠÍCH VIDEOPREMIÉR BOLESTNÁ REALITA (Reality Bites, USA, 1993, režie: Ben Stiller). Citlivá a nápaditá komedie o láskách, ambicích, kompromisech a životních křižovatkách mladých lidí, které dnes sociologové bezradně označují jako "generaci X". V hlavní roli Winona Ryderová. Distribuce v ČR: Hollywood Classic Entertainment. 
caption Podobizna Matěje Kopeckého od Mikoláše Alše, pravděpodobně inspirovaná podobou Matějova syna Václava 
other FOTOGRAFOVÉ BOUŘLIVÝCH LET ROBERT MAPPLETHORPE se narodil v roce 1946. Studoval malířství a sochařství na Prattově institutu v Brooklynu. V tvorbě ho ovlivnil pop art a Andy Warhol, minimal art a akční umění. Vytvořil řadu fotografických portrétů uměleckých osobností (často se například objevuje jeho přítelkyně - zpěvačka Patti Smithová). Nejznámější a nejprovokativnější jsou jeho snímky nahých mužských těl, především černochů. Zabývá se rovněž i autoportréty. Jeho pozdní dílo charakterizují barevné fotografie květin. Mapplethorpe zemřel v roce 1989 na AIDS. JOEL-PETER WITKIN se narodil v září roku 1939 v newyorském Brooklynu. Studoval umění v Novém Mexiku a na Kolumbijské univerzitě. Vystavoval v různých amerických městech a také v Evropě (v Amsterodamu, Paříži a Londýně). Společně s mladším Mapplethorpem se zapsal mezi výrazné, ale i kontroverzní autory americké fotografie osmdesátých let. Witkina přirovnávají kritici k Edgaru Allanu Poeovi, jenž ve svých hororech používal perverzní motivy. Witkinovu autorskou metodu popisují jako alchymistickou. Jeho ambivalentní aranžované snímky podle jeho vykladačů odhalují předsudky západní civilizace, které si vytvořila vůči pojmům lidská důstojnost, individualita či smrt. 
advice Trojí klika Toto Zákampí píšu se značným zpožděním jako odpověď na dopis, který mi kdysi poslal pan Josef Eger z Karlových Var. Byl to moc pěkný dopis, autor se v něm vyznal ze svého středoevropanství a také z odporu k nacionalismu. Mimo jiné mi dal za pravdu v tom, že vyvracím pověry týkající se německých vlivů na češtinu a že rehabilituji takové germanismy, které obohatily výrazové schopnosti našeho jazyka a které už nelze vymýtit, protože v něm zapustily hluboké kořeny. Jako příklad vlivu evropských jazyků na český uvedl J. Eger slovo klika. Slíbil jsem mu tehdy v dopise, že různým významům a stylovým příznakům tohoto slova věnuji zvláštní Zákampí. Jiná témata, která jsem považoval za aktuálnější, donutila mě však splnění slibu odkládat. Asi před týdnem jsem dostal dopis od K. Řeháka z Prahy. Autor mě v něm vyzývá, abych odsoudil germanismus klika, kterého se užívá ve významu "štěstí". Dobrá, pojednejme tedy o tomto zajímavém slově. Naše slovo má tři zcela odlišné významy. Znamená jednak "držadlo k otvírání dveří, oken apod.", nebo také "rameno s rukojetí k otáčení různých strojů", jednak "skupinu vzájemně se podporujících jednotlivců se sobeckými cíli" a konečně "štěstí". Je zřejmé, že se zde spojily výrazové prostředky pocházející z různých zdrojů. Jde tedy o trojnásobné homonymum. Starobylým slovem je jen klika u dveří, oken apod. Podle jiných slovanských jazyků se předpokládá staročeská podoba kľuka, ale doložena je jen forma přehlasovaná klika. Etymolog V. Machek považuje za výchozí význam "hák, hákovitý předmět" a z něho vyvozuje řadu významů dalších, mimo jiné také význam "křivá, klikatá čára" (srov. klikyháky). S původním významem souvisí i přenesený význam "vytáčka, oklika". Obyčejně se tu setkáváme se zdrobnělinou klička, ale A. Jirásek užil ve stejném významu slova klika. Etymologové vedou spor o to, zdali německé slovo Klinke bylo přejato ze západní slovanštiny, či vzniklo z německého základu. Od 14. stol. se tak nazývala závora na dveřích. Mohla být pojmenována podle zvuku, který vydávala při zavírání nebo otvírání dveří (srov. středoněmecké sloveso klinken). Ať je tomu jakkoli, slova klika a Klinke zřejmě v nějaké souvislosti budou. Ve druhém významu "skupina vzájemně se podporujících lidí" bylo slovo přejato z francouzštiny (clique). Je to odvozenina od staršího zvukomalebného slovesa cliquer s významem "tleskat". Lze předpokládat, že slovo znamenalo ve francouzštině původně "tleskání" a pak nabylo metonymickým posunem významu "tleskající skupina". Podobně jako v původním jazyce je výraz klika spojen i v češtině s hanlivým přízvukem; příslušnost k nějaké klice není pro nikoho doporučením. Ještě silnější hanlivé zabarvení má slovo klaka, které vzniklo ve francouzštině rovněž ze zvukomalebného slovesa (claquer). Označuje skupinu lidí najatých k organizovanému potlesku nebo pískání. Ve třetím významu "štěstí" zůstává slovo klika mimo spisovný jazyk. Má silné citové zabarvení a vyskytuje se zvláště v mluvených projevech mládeže (např. Měl jsem u zkoušky kliku). Bylo převzato z němčiny (das Glück) a v češtině zařazeno mezi podstatná jména ženského rodu. Stalo se tak asi pod vlivem protikladného spojení mít smůlu, v němž je substantivum v ženském rodě. Starší uživatelé spisovné češtiny si zajisté ještě vzpomínají, že jim učitelé zapovídali užívat rčení mít smůlu, které napodobovalo německý obrat Pech haben. Ostatně dodnes se s větším citovým zabarvením říká mít pech. Zatímco rčení mít smůlu bylo přijato do spisovného jazyka, variantu se slovem pech považujeme za nespisovnou. Na homonymu klika vidíme, jak si náš jazyk doplňuje své výrazové prostředky z cizích vzorů a jak jich využívá k označování různých citových postojů. 
essay Dějiny církve jsou dějinami jejího majetku Snad všechna církevně reformní hnutí minulosti čerpala svou ideologii z faktu, že Písmo hovoří o majetku a bohatství takřka výhradně v negativních souvislostech. Boháči, stejně jako celníci, penězoměnci a další lidé zabývající se finančnictvím, nalézají jen zřídka milost v Ježíšových očích ("Spíše projde velbloud uchem jehly, nežli bohatec do království mého Otce"). Cesta ke spáse existuje jediná: rozdat majetek chudým a následovat pastýře. V praxi tento model samozřejmě nefungoval nikdy a nikde. Stačí vzpomenout na proslulé táborské kádě, jež byly asi nejdůslednějším pokusem o skutečný komunismus v našich dějinách. Peníze a šperky do nich vhazovali všichni, vybírali a rozdělovali však už jen někteří. Prvotní apoštolská církev byla chudá. Přesto i ona měla jakousi finanční organizaci, dokonce svého pokladníka. Problémem je, že tímto prokazatelně prvním křesťanským ekonomem byl Jidáš Iškariotský. Neblahé stigma Neblahé stigma Ježíšova zrádce jako by se nad církevním majetkem vznášelo dodnes. Široké spektrum názorů je tu vymezeno dvěma extrémy. Zastánci prvého z nich říkají, že římskokatolická církev (o jiných zde není řeč) vlastně žádný majetek nepotřebuje, neboť její poslání se neslučuje se správou rozsáhlejšího vlastnictví. Přívrženci druhého krajního názoru naopak volají po navrácení veškerého sekularizovaného majetku církvi, neboť zloděj musí vrátit, co ukradl. Skutečnost, jak už to bývá, je mnohem složitější. Historie církve je od prvopočátku též historií církevního majetku. Ten vždy sloužil v souladu se zájmy svých správců. Nebýt církevních beneficií, nevznikly by v minulosti mnohé umělecké skvosty, nemohla by se rozvíjet vzdělanost a školství, nebylo by čím financovat rozsáhlé charitativní a sociální akce, založené na postulátech křesťanské etiky. Současně by však nebylo mnohých válek, politických intrik či krvavých projevů duchovního násilí. Nikoliv chudoba - nesvoboda Proces emancipace středověké církve byl nerozlučně spojen s bojem o autonomii církevního majetku. Nešlo o to, že by klérus byl chudý, nýbrž o to, že nemohl s donacemi svobodně disponovat. Zakladatel kostela či kláštera (zprvu panovník, později i významní velmožové) sice nadal svou fundaci četnými pozemky a dary, jejich příjemcem však nebyli klerikové, nýbrž sám světec, jemuž byl kostel zasvěcen a který tu byl zpravidla i pohřben. Majetek tím byl účelově vázán, patřil však dále původnímu fundátorovi a přecházel i na jeho dědice. Na tomto vlastnickém principu vznikl přirozeně i biskupský kostel v Praze a přemyslovský kníže odtud logicky odvozoval své právo jmenovat biskupy. Papežská kurie měla tedy o majetkoprávních vztazích v církvi jiné představy, které často dramaticky prosazovala v konfliktech se světskou mocí. S vlastnickými otázkami souvisí i tak závažná opatření, jakým bylo třeba definitivní prosazení kněžského celibátu v 11. - 12 . století, díky čemuž nemohl být církevní majetek dědičný. U nás se bezženství kleriků prosazovalo velmi zdlouhavě, stačí připomenout, že ještě první český kronikář a děkan svatovítské kapituly Kosmas žil v požehnaném manželství s paní Božetěchou a měl i syna Jindřicha. Spojenectví s králem S tímto Kosmovým potomkem někteří historikové ztotožňovali olomouckého biskupa Jindřicha Zdíka, který učinil důležité kroky na cestě k vyjmutí církevního majetku z pravomoci světských vlastníků. Jím založená moravská arcijáhenství byla prvními beneficiemi, o nichž směla rozhodovat církev nezávisle na původním dárci (jímž byl přirozeně opět panovník). Ve 13. století se církev, podobně jako měšťanstvo, stává důležitým spojencem krále v jeho zápase s partikularistickými tendencemi mocných panských rodů. Pražský biskup proto získává r. 1222 od Přemysla I. Otakara důležitá privilegia, mimo jiné i v hospodářské oblasti. Sekulární donátor už napříště není vlastníkem kostela, nýbrž pouhým patronem. Smí sice za určitých podmínek disponovat s beneficiem, nenáleží mu však už právo dosazovat duchovní bez biskupova potvrzení. Efektivní systém Předhusitská církev si k obhospodařování darovaného majetku postupně vybudovala rozsáhlý správní aparát, v němž připadla důležitá role výběrčím desátků - děkanům. Tehdy se také definitivně oddělila správa ekonomická (in temporalibus, tj. ve věcech časných) od duchovní (in spiritualibus). Díky vzdělání a organizačním schopnostem vytvořili klerikové na svých panstvích velmi efektivní administrativní systém, který značně předstihl světskou vrchnost 
survey Anketa LN Co chcete vzkázat sousedům: Jiří Hanák, publicista: Zapomínáme slovensky a pro děti to už vůbec bude cizí jazyk, byť jakž takž srozumitelný. Chybí nám nejpopulárnější satirik obou států, to jest Milan Markovič. Postrádáme zpravodajství Slovenské televize. 67 % obyvatel ČR je spokojeno s poměry. Výrazně nespokojených je asi 13 %. 80 % z nás vyjadřuje důvěru prezidentu Havlovi, důvěra v premiéra Klause významně klesá (nad 50 %). Dvoutřetinová většina obyvatel ČR už nespojuje budoucnost se společným státem. Informační média jsou zcela svobodná, ačkoliv ne všechna si už zvykla na nezávislost. 
sport Rozhýbali stojaté vody Nadbytek brankářů se v Jablonci změnil v nouzi Jablonec - Mezi výjimkami, které v zimní přestávce fotbalové ligy se snažily rozhýbat stojaté přestupové vody, je Jablonec, který získal za 1.25 mil. korun z Hradce záložníka Bredu. Do jara jdou Severočeši posíleni i po sponzorské stránce, na prsou svých dresů ponesou jméno firmy Nikon. Se zimní přípravou je trenér ligového nováčka Josef Pešice spokojen: "Vzhledem k těžkým domácím podmínkám jsme trávili většinu času mimo Jablonec. Vydařené bylo soustředění v Rakousku, jakož i pobyty v Nymburce. Díky solidním terénům jsme sehráli řadu zápasů. Generálka s Duklou (1:1 - pozn. red.) sice nevyšla podle představ, ale nedělám z toho závěry." Začátkem podzimní části ligy měl Jablonec nadbytek brankářů, v zimě však jej trápil opak. Jánoš velkou část přípravy zameškal se zraněnými zády, Novák si začátkem února vykloubil prst, a tak Jablonec povolal z hostování Braniše. "V poli je slušná hráčská konkurence a třeba Svoboda se díky kvalitnímu tréninku dostal z role náhradníka na úroveň stabilních členů mužstva," říká jablonecký trenér. Podzimní bilance Jablonce: 6. místo, 7 výher, 2 remízy, 6 proher, skóre 22:16, 23 bodů. Přišli: Breda (Hradec), Šimek, Just (z hostování v Ústí, oba jsou na zkoušce v Teplicích). Odešli: Sedláček (Zlín), Čermák (Č. Brod). 
sport Ueda si zlomil kotník Na testech v Jerezu byly nejrychlejší aprilie Brno - Za velmi příznivého počasí proběhly ve španělském Jerezu oficiální testy týmů mistrovství světa silničních motocyklů. Ve všech třídách dominovaly italské stroje Aprilia, smůlu měl naopak pilot Hondy a obhájce loňského stříbra ve stopětadvacítkách Japonec Ueda, který havaroval a utrpěl frakturu pravého kotníku. I přes neúčast Doohana a Schwantze překvapilo prvenství Itala Reggianiho (Aprilia) ve třídě 500 ccm, až další příčky obsadili jeho krajan Cadalora a Japonec Abe v sedlech strojů Yamaha. Nejlepší čas mezi stopětadvacítkami absolvoval mistr světa Japonec Sakata na aprilii, ve třídě 250 ccm se nejlépe dařilo bývalému motokrosaři Francouzovi Bayelovi na stejné značce. Seriál MS silničních motocyklů startuje prvním podnikem už 26. března VC Austrálie v Eastern Creek. 
comment Znovu o případu Vlastislava Chalupy K článku Exulant ve službách StB se vyjadřují někdejší ministr vnitra Barák a předseda exilové RSČ Povolný O případu Vlastislava Chalupy, aktivního člena řady exilových organizací včetně Rady svobodného Československa, jsme již jako jiné deníky podrobně informovali. Chalupa byl v dubnu 1948 v Brně tajně zatčen Státní bezpečností a internován na pověstné chatě v Malé Úpě v Krkonoších. Tam podlehl nátlaku StB a stal se - v roli koordinátora domácího protikomunistického odboje a později jako "exilový zpravodaj" - jejím spolupracovníkem. Přestože estébácká dokumentace k jeho případu se zachovala v podstatně kompletní, přímých svědků pomalu ubývá (připomeňme nedávnou sebevraždu M. Picha-Tůmy, který stál na samém počátku Chalupovy tragédie). Svá svědectví a stanoviska k článku Exulant ve službách Státní bezpečnosti (LN 15. 12. 1994) Lidovým novinám poskytli mj. dva významní představitelé obou stran někdejší barikády - bývalý ministr vnitra Rudolf Barák a předseda Rady svobodného Československa, která byla v roce 1949 založena se snahou koordinovat zájmy exilových politických stran a skupin, Mojmír Povolný. Kontrolovat exil chtěla také FBI V září roku 1953, kdy do funkce ministra vnitra nastoupil Rudolf Barák, se už Chalupovi podařilo - poprvé - vymknout estébácké kontrole. Během Barákova působení ve funkci však StB Chalupu kontaktovala znovu a jeho spis byl archivován až v roce 1961, v době, kdy se shodou okolností Barák se svým ministerským křeslem loučil. On sám si totiž vyzkoušel na vlastní kůži rub i líc komunistické politické kariéry - po osmi letech ve funkci byl odsouzen a dalších osm let prožil za mřížemi. Po propuštění se již o návrat do politického života nepokusil. "Na Chalupův případ si vzpomínám jen mlhavě, nebyl to žádný význačný agent," říká dnes osmdesátiletý Rudolf Barák. "Případ byl ale pro mne zajímavý tím, že se týkal některých osob, které jsem znal ze svého působení v Brně v letech 1950 až 1953. O Chalupovi mne informoval bývalý náměstek ministra národní bezpečnosti Jindřich Veselý, který mi de facto předával záležitosti Státní bezpečnosti, jak je znal od konce války." Jaký byl důvod obnovení kontaktů s Chalupou v roce 1956 a jaké to přineslo výsledky? V té době jsme velice intenzívně rozpracovávali exil. Chalupa měl kontakty do Svobodné Evropy, byl v orgánech exilových organizací. Koncem let padesátých jsme měli velmi silnou agenturu; pracovala pro nás řada členů Rady svobodného Československa - někteří jako agenti, několik našich orgánů tam bylo přímo vysazeno, zbytek jako informátoři. Obnovení styku s Chalupou však nevedlo k nějakým zvláštním úspěchům, byť byly jeho zprávy velmi podrobné a vyčerpávající. Divil jsem se, že mu to Američané povolili, když všechny zprávy procházely jejich rukama... Domníváte se, že Chalupa pracoval pod dohledem americké kontrarozvědky? Všechno na to poukazovalo, jednalo se ale spíš o zpravodajskou hru FBI proti nám. Všechny informace od Chalupy jsme proto brali s rezervou. Chalupovo zverbování pro StB bylo akcí Picha-Tůmy. Z dochovaných dokumentů vyplývá, že Chalupa poté řadu měsíců "řídil" s vědomím StB ilegální síť, která pak byla celá postupně zlikvidována... Vím o tom také jen z dokumentů a z osobních svědectví některých zúčastněných; v té době, tedy v letech 1948 a 1949, jsem působil na ONV v Boskovicích a v Blansku. Chci ale zdůraznit, že Pich-Tůma nebyl dost kvalifikován pro svou práci. Při kontaktování spolupracovníků nebyl spolehlivý, získané poznatky často nebyly plně prokazatelné, dopouštěl se překročení mezí uložených nejen zákonem. Dalo by se to říci i ostřeji... Když si dávám věci do souvislostí, nutně musím vzpomínat na boskovickou radu ONV před únorem 1948. Seděl jsem vedle mladého JUDr. Engliše, národního socialisty, syna prvorepublikového národohospodáře. Dobře jsme se znali a často i shodovali v názorech. Správcem vily rodiny Englišů v Rovečném byl navíc člen naší strany. Tak jsem byl z více stran informován o poradách špiček národních socialistů u Englišů, kde se promýšlela strategie a taktika. Přes poslance Vojtěcha, předsedu ONV, jsem informoval Gottwalda. Dobré vztahy k Englišovi mi navíc doporučoval můj starý soudruh z adamovské zbrojovky Buchta, ruský legionář a čekista. Po únoru 1948 pak mladý Engliš vycestoval do Vídně... On to byl, kdo podle mého odhadu řídil tehdy onu paralelní strukturu národně socialistické strany - přinejmenším na Moravě. Chalupa byl jen pěšák... Hlas z Ameriky Předseda Rady svobodného Československa Mojmír Povolný, žijící dnes ve Wisconsinu v USA, byl v našem článku o Chalupově případu zmíněn v pozoruhodné souvislosti. Na Chalupův návrh StB totiž zorganizovala asi dvěma desítkám osob přechody přes hranice. Chalupa slíbil, že s jejich pomocí vybuduje později v exilu organizaci, která bude - ovšemže nevědomky - sbírat informace pro StB (nakonec se Chalupa angažoval zejména v Československém zahraničním ústavu v exilu). Mezi osoby, které byly přes hranici převedeny přímo pracovníkem StB, patřil právě i Mojmír Povolný. "Od listopadu 1947 až do komunistického puče jsem byl zaměstnán jako tajemník hospodářské rady na ústředním sekretariátě Čs. strany národně socialistické," vzpomíná M. Povolný. "Byl jsem jedním z těch členů oddělení pro vědeckou politiku, jimž bylo určeno odejít do zahraničí. Po nezdařeném osobním pokusu najít přechod ve Znojmě mě v polovině dubna v Praze vyhledala Božena Dvořáková, zaměstnankyně ústředního sekretariátu a účastnice rodícího se odboje v národně socialistické mládeži, a sdělila mi, že budu převeden v noci z 15. na 16. duben 1948 a že mě převede Josef Damián, rovněž zaměstnanec ústředního sekretariátu. Tak se také stalo. (Damiána sem nasadila komunistická tajná policie, což samozřejmě Povolný nemohl tušit, pozn. red.) Naši zahraniční odbojovou skupinu jsme začali budovat ihned v létě 1948 spolu s Ivanem Gaďourkem, jakmile jsme se dostali z uprchlických táborů v Německu, tedy rok před příchodem dr. Chalupy do exilu. Záhy jsme původní název Zahraniční skupina změnili na reprezentativnější Československý ústav zahraniční v exilu. Není pravda, jak psaly LN, že "skupiny" ústavu nefungovaly - ústav fungoval přes patnáct let. Je naprostý nesmysl, že by naše organizace mapovala pro StB "aktivity exilu v různých koutech světa", jak psaly LN, nebo že by StB participovala na prvních číslech našeho časopisu Tribuna," uzavírá M. Povolný. Už jen historie? Bylo by skutečně podivné, kdyby se Státní bezpečnost nepokoušela získat kontakty na nejvlivnější exilové organizace, politické strany a sdělovací prostředky. Některé tyto úspěšné i neúspěšné pokusy odhalili ve svých knihách někdejší pracovníci StB Frolík a Bittman, některé na své odhalení čekaly až do polistopadových časů. Případ Vlastislava Chalupy se všemi svými tragickými aspekty je jedním z nich. Vše, co LN o tomto případu dosud uveřejnily, je podepřeno dochovanými písemnými dokumenty, nikoli názory či pouhými vzpomínkami zainteresovaných jednotlivců. Přesto jsme se rozhodli bez komentáře uveřejnit výše citovaná stanoviska. Chalupův případ rozhodně není denunciací celého exilu a jeho nelehkého a dlouho marného úsilí o změnu poměrů v Československu. Je ilustrací rozličností cest, které komunisté použili k ovládnutí situace v Československu. Věřme, že to je už jen historie... 
news Německá stávka v době karnevalu Největší německý odborový svaz IG Metall odstartoval stávkovou vlnu za zvýšení o šest procent Že mnohé Němce bude v těchto dnech bolet hlava, s tím se počítalo. Ve čtvrtek přece začal masopustní karneval - doba nevázaného, bujarého veselí. Německé podnikatele však čeká aspoň po několik příštích týdnů bolehlav ze zcela jiných příčin. Obvyklé předjarní "přetahování" okolo mzdových tarifů jim totiž poněkud přerostlo přes hlavu - od včerejška stávkuje největší odborový svaz Německa, strojírensko-elektrotechnický IG Metall. Poprvé po jedenácti letech se rozhodl, že požadavky svých členů prosadí stávkou. Takový "výsledek" jednání sotvakdo očekával - i když mohl. Po nástupu hospodářského oživení si přece nikdo neměl myslet, že se němečtí dělníci spokojí s nějakými "drobty" jako roku 1994. Tehdy dosáhli zvýšení platů o jedno procento. Nyní si chtějí vynahradit recesní "půst" a žádají šest procent navíc. Zaměstnavatelé tvrdí, že zvýšení mezd a zkrácení pracovní doby na 35 hodin, které letos vstupuje v platnost, dále zhorší konkurenční schopnost jejich výrobků. Siemens tvrdí, že zvýšení platů by stálo 1.2 miliardy marek. "Naši dělníci potřebují více peněz a smluvní jistoty," kontrují odborářští vůdcové. Zatím skutečně stávkuje jen zlomek tří a půl miliónu členů IG Metallu. V pondělí a úterý hlasovalo v 630 bavorských podnicích o vstupu do stávky 165 tisíc strojařů. Včera začalo stávkovat jedenáct tisíc dělníků ve 22 podnicích. Do 8. března, kdy začne další kolo jednání, se počet stávkujících může zdvojnásobit. V projevech vůdců odborů už stávkují statisíce. Stačí však pověst: IG Metall stávkuje. Evokuje to vzpomínky na velkou a ničivou stávku v roce 1984. Poněkud překvapila volba "bojiště". V Bavorsku stávkovali strojírenští dělníci naposledy v roce 1954. Po čtyřiceti letech klidu jsou však zdejší odboráři v bojovné náladě. Nejenže 88procentní většinou hlasů rozhodli, že stávka bude. Dohodli se rovněž, že ztráty, způsobené stávkou, nebudou nijak nahrazovat. "To přece nejde, aby odbory vydaly na stávku 100 miliónů a zaměstnavatelé z ní vyšli beze škod," vysvětluje jejich předseda Werner Neugebauer. Zaměstnavatelé odpověděli hrozbou výpovědí a dovolenou v jednom ze stávkujících podniků. Za stávkový karambol jsou kritizováni především zaměstnavatelé. Prý se zabarikádovali za formulí "Žádné zvýšení platů bez snížení nákladů" a nepředkládají žádné konkrétní návrhy, vyčítá jim bavorská ministryně práce Barbara Stammová (CSU). "Strategii zaměstnavatelů už vůbec nerozumím," naříká hospodářský mluvčí frakce křesťanských demokratů ve Spolkovém sněmu Rainer Haungs. Odboráři tvrdí, že jsou spolu s podnikateli pro snížení nákladů, požadují však konkrétní čísla. Nespokojeni s Gesamtmetallem, svazem zaměstnavatelů v kovoprůmyslu, jsou i podnikatelé jiných odvětví. Čím déle bude trvat stávka IG Metallu, tím větší bude zatvrzelost obou stran. A tím větší budou i hospodářské ztráty. Výrazný úspěch odborů může vyvolat nepříjemný "dominový efekt". Souboje "mamutů" vždy ovlivňují kolektivní jednání v méně důležitých odvětvích. Jako memento zapůsobila skutečnost, že ve čtvrtek odmítli i obvykle umírnění odboráři z IG Chemie přijmout menší než čtyřprocentní zvýšení platů. Údajně byli pod tlakem IG Metallu. V hluku odborářsko-podnikatelského souboje zaniklo jemné napomenutí kancléře Kohla: Požadované zvýšení mzdy se rovná polovině platu českého dělníka, ke kterému je z Bavorska jen pár minut jízdy kolem. 
comment Pro ČSSD je zákon o VŠ nepřijatelný Praha - Navrhovaný vysokoškolský zákon, který by umožnil vybírání školného, je pro Českou stranu sociálnědemokratickou nepřijatelný. Uvedl to včera poslanec za ČSSD Eduard Zeman. Sociální demokraté namítají, že vláda se školným přichází v době, kdy rostou náklady na základní životní potřeby. Druhá námitka se podle Zemana týká půjček na školné. "Vláda zákon posunula do sociálně těžko stravitelné polohy," uvedl. Půjčky podle něho mají zcela komerční bankovní charakter a budou prý pro studenty drastickou zátěží. 
news Odboráři se učí stávkovat v SRN Praha - Odborový svaz Kovo je ve stálém kontaktu s bavorským odborovým svazem kovoprůmyslu a elektroprůmyslu IG Metall a jeho představitelé možná navštíví stávkující německé odboráře. Uvedl to včera předseda odborového svazu Kovo Jan Uhlíř. Takováto účast zástupců svazu na stávce bavorských odborářů by prý byla nejen výrazem solidarity, ale i určitým školením. Včera ráno zahájilo v Bavorsku stávku zhruba 11000 pracovníků kovoprůmyslu a elektroprůmyslu, kteří chtějí prosadit požadavek zvýšení mezd o šest procent pro téměř 3.5 miliónu německých kováků. Podle Uhlíře v ČR mzdové problémy samozřejmě existují, ale odbory zatím respektují ekonomickou situaci. V budoucnu je možné, že pokud selže vyjednávání, budou zaměstnanci uplatňovat své požadavky i stávkou, "protože to patří ke kapitalismu". 
news Šubert: O zákazu extremistů nevím Praha - Ministerstvo vnitra ČR se v současnosti nechystá zakázat žádnou extremistickou organizaci ani politickou stranu. LN to včera v reakci na zákaz neofašistické Svobodné německé dělnické strany v SRN sdělil mluvčí ministerstva Šubert. "Nemám nejmenší indicii, že by se něco takového chystalo," uvedl doslova. V žádném případě by se prý důvodem eventuálního zákazu nemohly stát údaje shromážděné v tzv. extremistickém seznamu, který na podnět premiéra Klause vypracovalo vnitro a BIS. "V této chvíli ještě vůbec ne, protože ten seznam byl jen určitý signál, na jehož základě by se musel vypracovat skutečný seznam, který neexistuje," prohlásil Šubert. Zakázat některou organizaci nebo stranu by podle něho bylo možno pouze na základě důkazů, že nejen svým programem, ale i fakticky připravuje např. atentáty a teror, chová se protiústavně a podkopává demokratický systém. 
description Po rozdělení společného státu hrozila České republice finanční krize Praha - Rozdělení bývalé ČSFR mohlo za určitých okolností vyvolat finanční krizi obou nástupnických států. Vyplývá to z materiálů, které mají LN k dispozici. Podle dostupných informací počátkem roku 1993 reálně hrozilo, že zejména některé japonské banky požádají Československou obchodní banku o předčasné splacení úvěrů, které pro československou vládu získala do roku 1990 na mezinárodních devizových trzích. Jak plyne z aktuálních údajů ČSOB, činily v době rozdělení ČSFR tyto závazky státu 2.1 miliardy dolarů, které byly v poměru 2:1 rozděleny mezi Českou republiku a Slovensko. Devizové rezervy ČNB přitom koncem ledna 1993 dosahovaly jen asi pěti set miliónů dolarů. Centrální banka se tak snadno mohla ocitnout zcela bez devizových prostředků. ČSOB zprostředkovala pro československý stát zdroje ve volně směnitelných měnách formou mezibankovních úvěrových dohod nebo vydáním vlastních dluhopisů, kde vystupovala jako přímý dlužník. Bankovní experti LN řekli, že rozdělení ČSFR a zánik bývalé Státní banky československé znamenaly v některých případech formální porušení smluvních závazků vůči zahraničním věřitelům ČSOB, kteří tak mohli požádat o předčasné splacení jistiny i úroků. Jak vyplývá z informací LN, někteří zahraniční věřitelé např. zpočátku s velkou nedůvěrou přijali změnu ručitele u vydaných obligací z bývalé SBČS na Českou národní banku.Podle údajů, které mají LN k dispozici, změnu osoby ručitele nepřijali někteří japonští institucionální investoři. Z 2.1 mld. dolarů, které byly požadavkem o okamžitou výplatu ohroženy, však byla předčasně splacena jen část jedné z emisí dluhopisů umístěných na japonském trhu v hodnotě asi 150 miliónů dolarů. Většina japonských investorů potvrdila její původní splatnost v roce 1997. Poslední věřitelé přijali oficiálně změnu podmínek, které vyvolal rozpad federace, až v říjnu loňského roku. 
description Transformace drah se dopracuje Hlavním principem změn na železnici je dosažení tržního prostředí Projekt transformace Českých drah, který tento týden projednávala správní rada, byl po vyjasnění připomínek meziresortního řízení navržen k dopracování. Doplněný návrh by měl obsahovat dvě varianty řešení s tím, že se k němu správní rada Českých drah znovu sejde 3. března. Projekt transformace, který byl předložen na jednání správní rady, předpokládal v první fázi změnu statutu ČD ze státní organizace na státní podnik s tím, že zároveň bude zahájena příprava k vyčlenění majetku souvisejícího s funkcí železničního dopravce v nákladní a osobní dopravě. Důležitou vstupní podmínkou této varianty transformace je rozhodnutí o rozčlenění železniční dopravní cesty na celostátní a regionální podle ustanovení nového zákona o drahách. Postupně by mělo být připraveno vymezení majetku železniční nákladní dopravy, osobní dálkové a regionální dopravy včetně příslušných regionálních drah. Tyto komplexy by pak měly být navrženy k privatizaci s tím, že v nich bude stanoven podíl státu. Přitom pro privatizace osobní dopravy a drah budou stanovena dlouhodobá stabilní dotační pravidla. Tím se dále zajistí organizační oddělení funkce dopravce od řízení železničního provozu a údržby traťové sítě a vytvoří podmínky pro postupnou privatizaci dopravce. S rychlejším procesem privatizace se uvažuje v nákladní dopravě. V osobní dopravě a regionálních drahách by měl postup probíhat v závislosti na možnostech státu zabezpečit stabilní podnikatelské prostředí. K této verzi, která navrhuje úplné oddělení dopravní cesty a přepravy, požaduje správní rada dopracovat variantu oddělení pouze finanční a fyzické pod určitým centrálním zastřešením, přičemž právní forma tohoto zastřešení zatím není jasná. Varianty však mají sledovat stejný cíl, kterým je dosažení tržního a konkurenčního prostředí na železničním dopravním trhu. Po novém projednání počátkem března bude materiál odeslán na poradu ministrů. Jak bude celý proces transformace dlouho trvat, záleží podle náměstka ministra financí Téry na rychlosti projednání předložených materiálů ve vládě a na jeho administrativním zvládnutí. 
description Jižní Korea v deficitu Soul - Korea zaznamenala za rok 1994 deficit platební bilance ve výši 4.78 miliardy USD ve srovnání s přebytkem 384.6 miliónu dolarů v roce 1993. K vysokému deficitu přispěl zejména nebývalý vzestup dovozu, který byl výsledkem ekonomického zotavení. Ústřední banka předpovídá pro letošní rok další růst dovozu a ještě vyšší deficit platební bilance, který by se měl pohybovat kolem šesti miliard dolarů. Objem vývozu vloni stoupl o 15.7 procenta a dosáhl 93.68 miliardy dolarů. Dovoz se zvýšil o 22.3 procenta a představoval 96.76 miliardy USD. Tím se vytvořil i deficit obchodní bilance ve výši 3.08 miliardy USD po přebytku 1.86 miliardy USD v roce 1993. Ve vývozu vedly výrobky těžkého a petrochemického průmyslu, zatímco v dovozu převažovaly investiční statky a výrobky spotřebního průmyslu. 
news Nejstarší zvoník je ze Slavoňova Slavoňov (jop) - Šedesát let rozeznívá Václav Suchánek ze Slavoňova u Nového Města nad Metují zvony místní starobylé zvonice. Ráno, o klekání, před mší a také tehdy, když umře někdo z místních občanů. "Nejdřív jsem vypomáhal dědečkovi a když už nemohl kvůli zdraví vylézt nahoru, převzal jsem jeho poslání s plnou parádou na Hromnice roku 1935," vypráví pětaosmdesátiletý muž. Je nejen strážcem, ale také živoucí kronikou renesančního slavoňovského kostelíka z roku 1533. V současné době má jen jednu starost: že nemá žádného nástupce. 
news Japonsko dnes požádá o pořádání MS 2002 Tokio - Japonský fotbalový svaz dnes oficiálně požádá o přidělení pořadatelství prvního mistrovství světa v novém tisíciletí - roce 2002. Žádost předá osobně předsedovi Mezinárodní fotbalové federace (FIFA) Joao Havelangemu ve švýcarském Curychu generální sekretář svazu Žunži Ogura. Dalšími uchazeči o pořadatelství světového šampionátu v roce 2002 jsou Korejská republika a Mexiko, přičemž Korea již svou žádost předložila. 
sport Litvínov čeká perný závěr sezóny Šance Vítkovic na postup do play off je po prohře se Spartou jen teoretická Praha/Litvínov (bra, č) - Páteční utkání Sparta - Vítkovice (6:1) bylo existenčně důležité pro oba týmy, neboť před 42. kolem měly spolu se Slavií 37 bodů a bojovaly o 8. příčku, která ještě zajišťuje postup do play off. Vítkovice začaly utkání aktivněji a jedním z rozhodujících momentů utkání mohla být právě 7. minuta, kdy hostující útočník Roman Kaděra neproměnil sólový nájezd. "V úvodu to bylo z obou stran nervózní a pro nás bylo dobré, že nás v té chvíli podržel výborným výkonem brankář Čapek," hodnotil začátek zápasu sparťanský trenér František Výborný. Ve druhé třetině dali domácí hlavně Hlinkovou zásluhou dva góly a díky tomu, že si soupeř vypracoval jen minimum šancí, mohli v klidu dotáhnout v závěru utkání do vítězného konce. "Naše šance na postup do play off je zase o něco větší. Teď musíme bodovat na Kladně a pak i doma s Plzní, kdy už by měl hrát v obraně Toužimský. Čtyři body nám určitě budou stačit," říká František Výborný. Naopak šance vítkovického mužstva je už jen minimální. "Těžko můžeme uspět, když nedokážeme proměnit vypracované šance. Jediný gól je málo, a navíc přišel pozdě, i když po jeho vstřelení jsem za stavu 1:3 ještě věřil, že zápas otočíme," tvrdí vítkovický trenér Vladimír Stránský. Jeho mužstvo hrálo poslední tři utkání venku, ale na Kladně, v Plzni ani proti Spartě neuspělo. Nyní Vítkovické čeká doma utkání se Zlínem a pak v Jihlavě. I při plném zisku bodů by jim postup do play off mohl zajistit jen nečekaný výpadek pražských týmů nebo Litvínova v posledních dvou kolech. Právě severočeské mužstvo (7. v tabulce) se v pátek překvapivě namočilo do pásma nejistoty, když doma prohrálo 4:6 s Pardubicemi a bylo to již jeho třetí utkání v řadě, ve kterém vyšlo naprázdno. Před svými pražskými pronásledovateli má tak jen jednobodový náskok. "Když neproměníme takové šance, jako měli Prorok, Alinč nebo Piroutek, nemůžeme vyhrát," posteskl si po zápase litvínovský trenér František Vorlíček. Jeho tým, který v průběhu sezóny vedl několik kol tabulku, čeká perný závěr: zítra jede na horký slávistický led a v pátek zakončí základní část extraligy doma proti druhému Vsetínu. 
sport Omluva Louganisova trenéra Port Lauderdale - Ron O'Brien, trenér amerického skokana do vody Louganise, se veřejně omluvil lékaři olympijské výpravy USA na OH 1988 v Soulu Jimu Pufferovi, že jej neinformoval o onemocnění svého svěřence. Louganis se několik měsíců před odjezdem do Soulu dozvěděl, že je nositelem viru HIV, a Puffer mu na OH zašíval tržnou ránu na hlavě. Louganis se zranil v kvalifikaci skoků z třímetrového prkna. O'Brien, který Louganise trénoval deset let, o jeho onemocnění věděl, ale zavázal se mlčením. Svůj slib splnil, ale prožil léta hrůzy, že se lékař při závodníkově ošetření nakazil. Současně vyjádřil přesvědčení, že Louganis ponese svůj úděl statečně. "Je to nejodvážnější člověk, jakého jsem v životě poznal," řekl. Trenér rovněž požádal Mezinárodní olympijský výbor, aby Louganise podpořil a doktoru Pufferovi poděkoval za velkorysý přístup k události, která se stala před sedmi roky. Pětatřicetiletý Louganis je považován za nejlepšího skokana do vody všech dob. 
review Nové studie o Karlu Krausovi Minulý týden se seznámili pražští germanisté v Centru Franze Kafky s knihou Kurta Krolopa Reflexionen der Fackel (Neue Studien über Karl Kraus). Obsahuje třináct studií z let 1986-1991 věnovaných časopisu Die Fackel (Pochodeň), který roku 1899 založil rakouský žurnalista a dramatik Karl Kraus (1874-1936). Publicistické dílo Karla Krause přitahuje už několik generací literárních historiků i čtenářů. Tento zájem si Kraus vysloužil zřejmě nejen nonkonformitou, ale i sarkasmem, s nímž v četných polemikách likvidoval své nepřátele. Profesor pražské katedry germanistiky Kurt Krolop se ve studiích o časopise zaměřil kromě jiného na vztahy Kraus-Češi a Češi-Kraus. Pokusil se také o srovnání Krausovy satiry se satirou Haškovou. Prezentace Krolopových studií Reflexion der Fackel se zúčastnili prezidenti rakouské a české akademie věd, velvyslanci Rakouské republiky a SRN Peter Niesner a Rolf Hofstetter.(háj) 
collection Co jste možná nečetli Jedno víme jistě. Každá vláda bude ve stálém válečném stavu s Walensou. Aleksandr Kwasniewski, šéf polského Svazu demokratické levice Potíže Alžírska vyvolaly v roce 1992 u jeho maghribských sousedů zprvu téměř pobavenou zvědavost. Maroku a Tunisku nijak nevadilo, když Alžírsko, které dlouho nesnášely pro jeho "prušáckou" aroganci, zápasilo s islámskými fundamentalisty - jejichž zhoubnou sílu tehdy svět podceňoval - a s ekonomickou krizí, která ještě neměla ráz neodvratné katastrofy. Z neškodné "laboratoře" a z neklidného souseda se však za tři roky stala příšera. Francouzský deník Le Monde Zdá se, že se postoj americké diplomacie zjednodušil na jedinou otázku: "Kam až hodláš zajít, Slobodane?" Odpověď srbského prezidenta Slobodana Miloševiče je neměnná: "Ještě dál." Americký list The Washington Post Rozbití Varšavské smlouvy bylo jako odseknutí údů od těla. Od té doby se toho mnoho neudělalo. Teď by se tyto (středoevropské) armády nedokázaly probojovat ani z mokrého papírového pytlíku. Nejmenovaný západní vojenský odborník Co by se stalo, kdyby v prosinci nebylo přepadeno Čečensko, ale pobaltské státy? Západ by jistě vznesl kritiku, současně by však ruského prezidenta Jelcina ujistil dalším přátelstvím. Pokrytecký přístup Západu je k uzoufání. Bývalý estonský ministr obrany Hain Rebas Rusku chybí sebekritika. Každá změna má svůj počátek ve vědomí. A předpokládá vyrovnání se s minulostí. Právě to se neděje. Německý komentátor a přední odborník na Východ Boris Meissner "Vidím ho." Velitel: "Oddělej ho." Čečen se hroutí. Tam, kde měl pravé oko, zeje velká díra. V jednotce se lepší nálada: "Porazíme je." Z reportáže o zásahu elitní jednotky v Grozném Až to tu budeme mít za sebou, půjdeme do Moskvy a postaráme se tam o pořádek. Příslušník elitní jednotky, nasazené v Čečensku Jsem moderní žena. Nejsem ještě připravena na to, mít děti. Mám příliš mnoho práce. Polská podnikatelka Agnieszka W. (36 let) Je strašné, že tito lidé musejí prodávat části svého těla, aby mohli přežít. Většina přitom peníze propije a utratí za podřadné zboží a pak je na tom stejně špatně jako předtím. Reverend Gerard Nelliyotukonam z organizace Don Bosco Social Service Society o masové praxi prodávání vlastních orgánů k transplantacím v Indii Nejsem velký přívrženec kapitalismu, ale jsem realista. Fidel Castro v listu The New York Times 
news USA a Čína odvrátily obchodní válku Peking vytvoří jednotky k boji proti porušování autorských práv Peking - Čínští a američtí oficiální činitelé včera podepsali dohodu o posílení ochrany autorských práv proti pirátství v Číně. Dohoda zároveň obsahuje záruku širšího přístupu na čínský trh pro americké firmy. Dohodu za USA podepsala Charlene Barshefská, která stojí v čele americké delegace, a za čínskou stranu náměstek ministra obchodu Sun Žen-žu. "Je to přísná dohoda, velmi podrobná a obsažná, která respektuje ochranu autorských práv a zároveň zajišťuje přístup na (čínský) trh pro americké subjekty. USA jsou s touto dohodou velmi spokojeny," prohlásila Ch. Barshefská. Americký ministr obchodu Ronald H. Brown včera v Bruselu přivítal podpis americko-čínské dohody a prohlásil, že nyní, když je odvrácena hrozba obchodní války, budou USA směřovat k širokým obchodním vztahům s Čínou. "Čína je nyní, a já doufám, že i nadále bude, velmi důležitý obchodní partner USA," řekl Brown. Dvaadvacetistránková dohoda mj. stanoví: - vytvoření obsažné dlouhodobé struktury na posílení čínských zákonů na ochranu intelektuálního vlastnictví, včetně vytvoření nových jednotek oprávněných zasahovat proti pirátským továrnám a pomáhat při stíhání padělatelů, - vyhlášení šestiměsíčního "zvláště zpřísněného období", které začne 1. března a během něhož se uskuteční prohlídky u podniků a osob podezřelých z padělání amerických filmů, hudebních záznamů, počítačových programů a dalších výrobků chráněných autorským právem, patentem nebo obchodní známkou, - zavedení dlouhodobého plánu na prohloubení ochrany intelektuálního vlastnictví se zvláštním zřetelem na počítačový software, - zavedení zpřísněných opatření včetně odebrání obchodní licence a trestního stíhání pro vážné viníky, - zpřísnění celní služby a široce posílené pravomoci celníků na čínských hranicích, kde bude možno zabavovat padělky, - okamžité zastavení veškerého vývozu padělaného zboží z Číny, - umožnění přístupu na trh legálním americkým výrobkům namísto "černého" zboží, včetně zrušení všech kvót omezujících dovoz audiovizuálních nahrávek z USA, - ustavení joint ventures s právy na produkci a reprodukci amerických (uměleckých) děl v Číně a jejich prodej a distribuci po celém území státu. Spojené státy uvádějí, že následkem neoprávněného využívání autorských práv z čínské strany, a to pouze v oblasti kompaktních disků, videokazet a informatiky, ztrácely americké společnosti každoročně kolem miliardy dolarů. Po několika měsících neúspěšných rozhovorů o řešení tohoto problému se 4. února Washington rozhodl uvalit na veškerý dovoz z Číny, jehož hodnota přesáhne jednu miliardu dolarů, stoprocentní clo. 
collection Paragrafy Z trestného činu zanedbání povinné výživy obvinil policejní vyšetřovatel osmatřicetiletého Jaroslava P. z Olomouce. Obviněný přestal již v prosinci 1992 plnit svou vyživovací povinnost vůči svým třem nezaopatřeným dětem, a tak jejich matce k dnešnímu dni dluží bezmála 35 tisíc korun. Na dva muže, kteří se vloupali do automobilu Audi a pak nastoupili do vozu Škoda Favorit, upozornil v pátek v noci v Praze strážníky nejmenovaný muž. Favorit spatřila hlídka projíždět Londýnskou ulicí směrem na náměstí Míru, kde zastavil. Tam také zadrželi strážníci oba pachatele. 
news Poslanci ODA jednali se svými rakouskými kolegy o cestě do EU Praha, Telč - Začleňování ČR do Evropské unie a česko-rakouské vztahy byly hlavními body sobotního společného jednání poslaneckého klubu ODA s poslanci rovněž vládní Rakouské lidové strany (ÖVP) v Telči. Podle místopředsedy ODA Daniela Kroupy je toto jednání první z celé série schůzek se spřátelenými politickými stranami sousedních zemí a je součástí pravidelných styků aliance s konzervativními stranami v rámci Evropské demokratické unie. Pro nejbližší období plánuje ODA setkání se slovenskými a polskými poslanci a také poslanci německé CDU. Předseda parlamentního klubu ÖVP Andreas Kohl v Telči řekl, že Rakousko má eminentní zájem na tom, aby Česká republika byla záhy v EU. Vyjádřil odhodlání své strany tomu na parlamentní úrovni napomáhat. "Cestu do EU jsme vyhráli my, Češi budou dříve v NATO," dodal. Předseda klubu ODA Ivan Mašek řekl, že s rakouskými kolegy diskutovali mj. o zkušenostech se sjednocováním vlastního právního řádu s právem EU. 
review Benda napsal učebnici o vládnutí Praha (kva) - "Co je vládnutí" se jmenuje pětačtyřicetistránková brožura, určená pro žáky základních a středních škol. Autorem je poslanec parlamentu Marek Benda (KDS). "Loni na jaře jsem dost jezdil po středních školách a vysvětloval studentům, jak pracuje parlament a další demokratické instituce. Byl jsem překvapen, že mladé lidi tyto věci opravdu zajímají. Přitom bylo zřejmé, že jejich znalosti jsou jen kusé a neutříděné," vysvětluje šestadvacetiletý M. Benda. Původně studoval matematicko-fyzikální fakultu, v současné době přesedlal na filozofii. Jak říká, s nápadem napsat jakousi základní příručku pro mládež přišel bývalý ministr školství Petr Vopěnka. "Zkusil jsem to, konzultoval jsem při tom s odborníky a snažil jsem se vyjadřovat pokud možno jednoduše a srozumitelně." Brožuru vydalo vydavatelství Práh. V současné době má už také takzvanou schvalovací doložku ministerstva školství, a bude tudíž zařazena na seznam doporučených učebnic. Podle informace z ministerstva existuje na trhu učebnic už poměrně široká škála textů pro občanskou nauku, tak konkrétní text zaměřený na praktické fungování státu však zatím k dispozici nebyl. 
caption Čestné Césary - prestižní filmová ocenění - převzali v Paříži americký herec Gregory Peck, francouzská herečka Jeanne Moreauová a americký režisér Steven Spielberg. Slavnostní ceremoniál uváděl herec Alain Delon (vlevo). 
survey Prudký růst maďarského průmyslu Budapešť - Maďarská průmyslová výroba se v loňském roce zvýšila o devět procent v porovnání s rokem 1993. Ve stavebnictví byl zaznamenán dokonce dvacetiprocentní přírůstek. Vyplývá to z údajů, které v pátek zveřejnil centrální statistický úřad. Kapitálové investice dosáhly v loňském roce 800 miliónů HUF (74 miliónů ATS), což je oproti předcházejícímu roku o deset procent více. Spotřební ceny stouply v meziročním srovnání o 18.8 procenta, zatímco v roce 1993 dosáhla míra inflace 22.5 procenta. Spotřeba elektrické energie se zvýšila o 1.9 procenta. Počet zaměstnaných osob klesl loni o dvě procenta, což znamená, že v Maďarsku loni pracovaly asi čtyři milióny osob. Počet nezaměstnaných se oproti roku 1993 zvýšil o 13 %. Průměrný hrubý měsíční plat loni stoupl o 24.7 %. Průměrný čistý plat se zvýšil dokonce o 27.1 %, reálně však stoupl pouze o 7 %. V zahraničním obchodu došlo ke zvýšení importu, v jehož důsledku vykázala loňská obchodní bilance deficit 408 miliard HUF, což bylo o 66 miliard forintů více než v předchozím roce. Deficit v obchodní bilanci měl za následek i deficit v platební bilanci, který v období ledna až listopadu 1994 dosáhl 3.4 miliardy USD. 
description Krátce Pokračující vzestup německé ekonomiky se projevuje také ve statistice registrací užitkových vozidel. V lednu 1995 bylo ve Spolkové republice přihlášeno o 21.2 % nových nákladních vozů a o 35.1 procenta návěsových tahačů více než před rokem. 
news Židé si připomenou první válečný transport Ostrava (jsl) - "Ne Praha, ale Ostrava byla centrem židovského dění v Československu za první republiky," prohlásil včera na ostravské radnici Chanan Rozen, honorární konzul ČSFR v Izraeli a prezident Společnosti přátel Izrael - Československo. Pan Rozen, který se v Ostravě narodil, jednal s představiteli města o blížícím se výročí prvního transportu židů za druhé světové války, který odjel z Moravské Ostravy. "16. října 1994 si chceme v Ostravě připomenout jeho 55. výročí. Pozveme na něj především židy, kteří v Ostravě žili. Podle odhadů jich je na celém světě několik stovek a pochází z ní i starosta Jeruzaléma," řekl pan Rozen, kterému primátor Ostravy Jiří Smejkal přislíbil, že se na místech spojených s židovským hnutím objeví pamětní desky. Na bývalém židovském hřbitově, který byl zlikvidován teprve před třemi roky, má vyrůst monument. Chanan Rozen s primátorem projednal také připravovanou smlouvu o spolupráci mezi Ostravou a izraelským městem Rechovot, kde je jeden z největších vědeckých ústavů na světě. 
news Ředitel ČSOB odstoupil Rostislav Petráš rezignoval 16. září z funkce předsedy představenstva a generálního ředitele Československé obchodní banky. Bylo to včera oficiálně oznámeno v Praze. Potvrdily se tak neověřené zprávy z minulého týdne. Jako důvod odstoupení komuniké ČSOB uvádí, že banka se po své první etapě přetváření na komerční banku s profilací na devizové operace nachází na počátku fáze, "která vyžaduje dopracování strategie banky". Tato fáze přesáhne datum vzniku nároku Rostislava Petráše na důchod, "stanovené jím samým jako den odchodu ze služeb ČSOB", uvádí se v komuniké. 
news Americká pomoc parlamentu ohrožena spekulacemi Celou počítačovou síť, telefonní ústřednu, velice výkonné kopírovací stroje - to vše poskytly USA, resp. americký kongres československému federálnímu parlamentu v rámci pomoci parlamentům zemí bývalého sovětského bloku. Vše v hodnotě několika miliónů korun. Všechny tyto technické vymoženosti, které umožní napojení i na mezinárodní informační sítě, se v současné době horečně zapojují a připravují v budově FS. Vše s jednou podmínkou - budou sloužit pouze parlamentním účelům. Pro lepší práci poslanců se však buduje i nová závodní restaurace a kuchyň, také "lepší" restaurace, čili klub, kde budou moci nejen zákonodárci, ale také pracovníci FS přijímat návštěvy. Akreditovaným novinářům je od září k dispozici moderní tiskové středisko. Nic zde nenasvědčuje tomu, že by po rozpadu federace a po rozpuštění FS měla parlamentní budova sloužit jiným než parlamentním účelům. Přesto se takové názory ozývají. Spekuluje se s tím, že by budova FS mohla být pronajata zahraničním firmám, že by v ní sídlila burza apod. Jak jsme se dozvěděli, podobné informace pronikly i za naše hranice a výše uvedená americká pomoc je tím ohrožena. 
caption Také kousnutí do kyselého citrónu nezbytně patří k ochutnávce tequily, kterou v těchto dnech nabízí jeden z obchodníků v levém křídle Průmyslového paláce na pražském Výstavišti. Přes osmdesát firem z deseti zemí světa tady v rámci kontraktační výstavy Svět nápojů až do čtvrtka představuje své alkoholické i nealkoholické nápoje. (nak) 
news Pole pro léčebnu Kroměříž (do) - Navrácení 50 hektarů polí žádá Psychiatrická léčebna v Kroměříži. Před válkou měla léčebna svou farmu, pěstovala krávy, prasata, hospodařila na polích, vedla velké zahradnictví. V padesátých letech komunisté vše zabavili. Za první republiky tohle hospodářství krylo náklady na provoz léčebny přibližně z 20 procent. Pojišťovna přispívala 30 procenty, země dalšími 30 procenty, 20 procent si platili sami pacienti. Za současného stavu, kdy se léčebna potýká s obrovskými finančními potížemi, by ráda znovu obnovila svoji farmu. Jen na elektrickou energii a otop chybí do konce roku 2.5 miliónu korun. Určitý zisk sice přinese od 1. září otevřená vlastní lékárna pro potřebu léčebny, potíže s nedostatkem peněz ale nevyřeší. Pokud léčebna nedostane co nejdřív finanční injekci, bude muset snižovat stavy pacientů, zavírat některé pavilóny, propouštět zaměstnance. Vyhlídka do příštího roku je ještě horší. Všeobecná zdravotní pojišťovna bude hradit jen 30 procent všech nákladů na provoz léčebny. Zákony, které by snížily psychiatrickým léčebnám daně, nebo umožnily vznik sociálních fondů dotujících jejich činnost, zatím nejsou. Pacienti patří většinou k sociálně nejslabším skupinám a těžko budou mít peníze na doplácení léčby. Náklady na jednoho pacienta se pohybují mezi 210 až 230 korunami na den. Průměrná doba pobytu v léčebně je podle diagnózy 30 až 190 dnů. Vlastní farma by proto byla vítaným zdrojem příjmů. Privatizační projekt na obnovení této farmy, jejíž budovy a část pozemků se nacházejí přímo v areálu léčebny, počítá s jejím převedením do majetku města. Město by pak farmu pronajímalo zpět léčebně. Přímé navrácení farmy léčebně momentálně není možné. Léčebna je zařazena mezi zdravotnické objekty, které by neměly být pět let privatizovány. Ministerstvo zemědělství privatizační projekt farmy už schválilo. Na vyjádření ministerstva pro správu národního majetku a privatizaci se čeká. 
sport DNES 3. KOLO HOKEJOVÉ LIGY Opakování loňského semifinále Trenčín - Litvínov slibuje v dnešním 3. kole hokejové ligy dobrou podívanou. Litvínov má skvěle našlápnuto, spolu s Kladnem je jediným týmem, který zatím neztratil ani bod. Svou patnáctou ligovou sezónu začal u "chemiků" 35letý Hübl. "Počítáme s ním především pro jeho bojovnost a stmelení útočné řady s Machuldou a Alinčem," říká litvínovský trenér Beránek. Otázka večera: jak se dokáže Trenčín vyrovnat s páteční prohrou 0:3 ve Vítkovicích? "V té osudné minutě, kdy jsme dostali všechny tři góly, naši hráči byli nekoncentrovaní a dopustili se chyb v obranném pásmu. Hlavně pravá křídla byla špatně rozestavena a nepokryla soupeřovy obránce," vysvětluje trenér Trenčína Hossa. Vítkovice proti vojákům naopak nabraly sebevědomí, které dnes proti Kladnu budou moc potřebovat: "Zbavili jsme se psychické zátěže z Košic, kde jsme prohráli kvalitní utkání," tvrdí vítkovický asistent Neuwirth. Do Zlína jede "zkroušená" Plzeň, bez bodu s bilancí pouhých dvou gólů za dva zápasy, oba zařídil Bruk. Trenér Plzně Sýkora: "Pokud budeme takhle pokračovat, můžeme čekat s obavami boj o sestup. Kořínek oslabil mužstvo zbytečnými vyloučeními. Dostane pokutu a promluvíme s ním." Pořad dnešního 3. kola, od 17.00: Poprad - Slovan (rozhodčí Brada), Olomouc - Jihlava (Danko), Košice - Sparta (Rejthar), Trenčín - Litvínov (Skačáni), Zlín - Plzeň (Vokurka), 17.30: Pardubice - Č. Budějovice (Kuba), Kladno - Vítkovice (Čaprnka). 
collection mezi mantinely Čelo tabulky: 1. Düsseldorf 4, 2. Mannheim 2, 3. Krefeld 2. Jiří Lála (Mannheim) a Kanaďan Hardy (Schweningen) vedou s třemi góly tabulku střelců. Jan Kasper, bývalý čs. hokejový reprezentant, mistr Evropy 1961, oslavil včera šedesátiny. Blahopřejeme. 
news Fortuna už "dělila" Sázková kancelář Fortuna přepustila svůj menšinový podíl, který měla ve slovenské kanceláři Terno, výhradně občanům Slovenska. Reagovala už tak na připravované dělení státu, uvedl na tiskové konferenci předseda představenstva a. s. Fortuna Michal Horáček. Podle průzkumů u Fortuny sází týdně asi 140000 lidí všech sociálních vrstev, z toho je však žen minimum. Zpět do výher se vrací 92.5 procenta z příjmu kanceláře. Horáček: "Minimální vklad 50 korun je tu proto, aby u nás každý nesázel dvacetikorunu, kterou má na oběd, ale aby přicházeli lidé s opravdovým zájmem o sázení." Fortuna za necelých dva a půl roku existence nejvíce "vykrvácela" na loňském tenisovém Czechoslovak Open. Ani začátek letošního ME v kopané a náš zápas kvalifikace MS s Belgií nebyly ziskové. Naopak Dánové jako nečekaní fotbaloví mistři Evropy pokladnu Fortuny potěšili. 
collection politické spektrum S KDU-ČSL SE NÁM PODAŘÍ prosadit v ČNR zemskou variantu, protože opoziční strany jsou už s námi zajedno - řekl včera v Brně předseda HSDSMS Jan Kryčer. Jeho hnutí podle něj velmi uvítalo, že se KDU-ČSL jako koaliční strana jednoznačně vyslovila pro tři země: "Máme sice jiné názory, pokud jde o průběh hranice mezi Čechami a Moravou či připojení moravského okresu Nový Jičín ke Slezsku, ale to teď není nejdůležitější," zdůraznil J. Kryčer. PLNOHODNOTNÝM ČLENEM Socialistické internacionály se stala SDSS. Místopředseda SDSS Jaroslav Volf připomněl, že SI podpořila nezbytnost referenda při rozhodnutí o otázkách státoprávního uspořádání. PŘEDSEDNICTVO celostátního výboru Strany zelených vyzvalo Aleše Muchu, který je poslancem za tuto stranu ve Sněmovně národů Federálního shromáždění, aby neprodleně stáhl návrh na kandidaturu Jiřího V. Kotase na funkci prezidenta ČSFR. Předsednictvo celostátního výboru Strany zelených tak rozhodlo v souvislosti s včerejším usnesením Liberálně sociální unie, jíž je SZ součástí a jež se distancuje od kandidatury J. V. Kotase na funkci čs. prezidenta. JE ZBYTEČNÉ, aby kdokoli usiloval o zastavení procesu zániku federace. Podle slov předsedy Federálního shromáždění Michala Kováče (HZDS) se na tom včera shodli představitelé Hnutí za demokratické Slovensko, Československé sociální demokracie (ČSSD) a Liberálně sociální unie (LSU). 
topic_interv Vláda navrhuje "premiérský systém" Jak by takové mechanismy měly vypadat? "Stačilo by například ustanovení, že poslanecký mandát zaniká nikoli koncem volebního období, ale až okamžikem ustavení nového parlamentu - nekontrolovatelnost vlády hrozí totiž zejména v období, kdy byl parlament rozpuštěn, a ještě nebyl ustaven nový. Pojistkou by bylo i zakotvení parlamentního výboru - jeho působnost by se vztahovala nejen na zmíněné období, ale i k situacím válečného stavu a podobně, kdy může být obtížné svolávat celý parlament." Nevyjasněný zůstává i vztah mezi poslaneckou sněmovnou a senátem. Jaký je váš názor? "V zájmu zkvalitnění legislativního procesu by měl každý zákon projít oběma komorami, které by ho hodnotily z odlišných pohledů. Vyjádření senátu by mohlo být dáno i tichým souhlasem - tzn. pokud se v určité lhůtě senát nevysloví, znamená to jeho automatický souhlas." Kritizovaným bodem vládního návrhu je i předpoklad pouhé nadpoloviční většiny ke schvalování ústavních zákonů... "Předkladatelé zřejmě vycházeli z názoru, že ústava a ústavní zákony by neměly být rigidní. V praxi by to ale znamenalo, že se mohou měnit s každým volebním obdobím. To si mohou dovolit vyspělé demokratické státy, kde s novými volbami nehrozí zásadní zvrat na úkor demokratických principů. U nás je podle mne ještě zapotřebí demokratický systém chránit - mimo jiné nutností kvalifikované většiny ke změně ústavních zákonů. Naopak při projednávání běžných odborných zákonů by k jejich přijetí mohla stačit i třetina poslanců, kteří danému problému rozumějí. Z dosavadních zkušeností je totiž zřejmé, že nezasvěcení poslanci tento typ zákonů zbytečně komplikují." Další postup na přípravě ústavy vázne na spolupráci mezi vládní a parlamentní komisí. Jak by se podle vás tento vztah měl dále vyvíjet? "Podle usnesení parlamentní komise by si tento problém měli vyjasnit předseda ČNR Milan Uhde s premiérem Václavem Klausem. Zatím soukromě téměř všichni členové parlamentní komise s vládou nesouhlasí, ale netroufají si svůj názor otevřeně projevit. Nezazlívám vládě, že předkládá 'premiérský návrh ústavy'. Parlamentní komise by však měla vlastním návrhem přispět k optimálnímu kompromisu." 
other Mečiar chtěl mít na Hradě Klause (str. 7) 
news Premiér odmítá antisemitismus MAĎARSKO: Premiér odmítá antisemitismus Budapešť - Maďarský kabinet je vládou středu a vládní politika nezaznamenala žádný posun doprava, uvedl v neděli premiér József Antall. Zdůraznil, že jeho kabinet se staví proti všem extremistům , a popřel, že by v Maďarsku existoval antisemitismus, jak v posledních měsících zaznívalo v zahraničí, ale i v kruzích maďarské opozice. Konstatoval, že v Maďarsku žije největší židovská komunita ve východní a střední Evropě, a proto v zemi nesmějí vznikat žádné myšlenky a tendence, jež by v tomto společenství mohly vzbudit strach. Vyslovil přesvědčení, že proti nežádoucím myšlenkám může vystupovat pouze ten, kdo ve stejné míře odmítá jak pravicově, tak levicově extremistickou orientaci. 
collection ČSFR - USA. Ministr zahraničí ČSFR Jozef Moravčík přiletěl v neděli do Washingtonu, kde zahajuje návštěvu USA. Mj. vystoupí na 47. valném shromáždění OSN v New Yorku. V DEN PÁDU ZDI? Soud s bývalým vůdcem NDR Erichem Honeckerem by mohl začít v den třetího výročí pádu berlínské zdi 9. listopadu. Vyplývá to z včerejšího prohlášení mluvčí berlínské justice. DALŠÍ OBĚTI. Stovky mrtvých si vyžádaly podle zpráv z Baku i Jerevanu v posledních dnech boje o tzv. lačinský koridor spojující Arménii s Náhorním Karabachem. 
essay Británie opráší časem prověřenou formuli o "dánském problému" Pro další osud maastrichtské smlouvy představují vážné politické těžkosti dvě země: Británie a Dánsko. Šance Johna Majora na to, že britský parlament schválí maastrichtskou smlouvu, musí být při nejlepším 50:50, někteří říkají, že méně. Protože nezdar by vládu srazil, je jasné, že smlouva za takový risk nestojí. John Major a Douglas Hurd se nemohou a ani nebudou chtít vyhnout ratifikaci. Stejně jako dříve si nemohou dovolit, aby byla Británie vnímána jako jediná překážka Evropské unie. Budou tedy trvat na svých slovech, že maastrichtská smlouva byla loni v prosinci dobrou smlouvou a ještě stále dobrou smlouvou je. Když vezme člověk v úvahu tyto skutečnosti, lze očekávat, že vláda sáhne z pochopitelných důvodů ke zdržovací taktice. Británie opráší časem prověřenou formuli o "dánském problému" a o tom, že ratifikace v Británii závisí na tom, aby Dánové vymysleli věrohodný plán své vlastní ratifikace. V minulých týdnech bylo veřejným tajemstvím, že dánští představitelé doufali ve francouzské "ne". Obtíže s vypilováním maastrichtské smlouvy pro vzpurné Dány budou daleko větší, než mnozí znalci předpokládají. Dánové mají dvě alternativy. Mohou připojit ke smlouvě prohlášení vysvětlující, že Dánsko se nenechá přinutit k účasti na společné evropské obraně ani na jednotné měně. To však v Dánsku stěží přesvědčí protimaastrichtskou lobby. Nové projednání maastrichtské smlouvy, které je druhou volbou, je nepřijatelné pro další členské země ES, neboť by vyvolalo okamžitě požadavky změn ze strany dalších zemí. Navíc existuje nebezpečí, že nové jednání by přineslo formální vytvoření toho, proti čemu britská vláda bojovala: dvě různá tempa sjednocování Evropy. 
advice Neomezený dovoz levného vína TVRZENÍ MINISTRA JOSEFA LUXE BYLO NEPŘESNÉ "Dovoz levných vín je ve fondu tržní regulace zablokován po dvouleté přechodové období," prohlásil počátkem týdne český ministr zemědělství Josef Lux. Mezi výrobci vína to vzbudilo rozruch, neboť levná zahraniční vína jim umožňují nižší výrobní náklady. Tajemník rady Federálního fondu tržní regulace (FFTR) Antonín Kotouč nám však potvrdil, že rada fondu udělala počátkem roku jediné omezení dovozu laciných vín tím, že určila sazbu vyrovnávací dávky na 50 procent. Kdo tedy zahraniční víno nakoupí, musí na celnici zaplatit o polovinu jeho ceny více. "Vyrovnávací dávka není časově omezena, platí do doby, než rada rozhodne jinak," tvrdí Antonín Kotouč. "Takže je docela možné, že po zániku FFTR rozhodne Státní fond tržní regulace ČR toto opatření prodloužit." (Státní fond začne platit pravděpodobně od příštího roku - pozn. red.) Dovozu laciného vína nebrání ani federální ministerstvo zahraničního obchodu, které vydává dovozcům licence. Kdo zde požádá a splňuje podmínky obchodního zákoníku (stačí např. vlastnit živnostenský list), automaticky dostane podle vyhlášky č. 560/91 povolení k dovozu. Vedoucí oddělení zbožových licencí ministerstva Zdeněk Průcha: "Nemáme právo licence nevydat, sloužíme spíš k monitorování toho, kolik vína se k nám vlastně doveze." 
news Republiky o imigrantech Praha (jem) - Ministerstvo vnitra ČR připravuje zásady nové imigrační politiky. Náměstek ministra Martin Fendrych připustil včera v této souvislosti, že MV ČR jedná, vedle konzultací se sousedními státy, rovněž se slovenskou stranou o opětovném zavedení vízové povinnosti zejména pro občany Rumunska a zemí bývalého Sovětského svazu. Jak dále M. Fendrych uvedl, příslušné delimitační komise se zatím nedohodly, jakým způsobem se budou dělit mezi republiky archívy a evidence federálního ministerstva vnitra. Nejasný je rovněž postup při delimitaci čs. rozvědky. "Ostatní útvary federálního ministerstva vnitra budou v redukované formě začleněny pod okresní a krajská policejní ředitelství České republiky. Pro jejich činnost bude vytvořeno v ČR po rozdělení federace malé informační centrum," konstatoval M. Fendrych. Cizinecká a pasová služba by se podle něho měla spojit s Pohraniční policií. Ostraha čs. hranic se bude profesionalizovat do konce tohoto roku. První náměstek ministra vnitra Jaroslav Kopřiva uvedl, že průměrný plat českého policisty činí nyní 7785 korun. Jak mj. rovněž řekl, MV ČR má v úmyslu založit vlastní zdravotní pojišťovnu. 
news Kuvajtský diplomat postřelen před svým pražským bytem Praha (ina, peo) - Kuvajtského diplomata postřelil včera kolem půl druhé v noci neznámý muž. Čtyřicetiletý Salah Jasem Al-Mubarak utrpěl před svým bytem v Praze 4-Milíčově dva zásahy do břicha a jeden do levé klíční kosti. Podle svědkyně, která zaslechla střelné rány a vyběhla před dům, byl střelec tmavší pleti, oblečený do džínové bundy. Po útoku odjel automobilem značky Lada. Přivolaní policisté nalezli na místě střelby pistoli ráže 7.65 s tlumičem, která byla vyrobena ve Zbrojovce Brno. Ohledně zbraně existují dohady, podle kterých tyto speciální pistole používala 1. správa StB. Kuvajťan byl rychlou Záchrannou službou převezen do pražské Thomayerovy nemocnice, kde byl také operován. Dosavadní výsledky vyšetřování zatím nenasvědčují tomu, že šlo o mstu ze strany občanů některé z arabských zemí. Motivem pokusu o úkladnou vraždu byla podle policie zřejmě loupež nebo spory v nelegálních obchodech. 
news Zámek zpět Paarům Bechyně - S největší pravděpodobností bude bechyňský zámek z větší části k 1. 1. 1993 vrácen knížecímu rodu Paarů, kteří zámek vlastnili do roku 1948. Provozovatelem zámku, původně hradu, postaveného nad řekou Lužnicí, je ČSAV. V bývalém špejcharu a pivovaru jsou výstavní prostory Alšovy jihočeské galérie s expozicí keramiky, která by prozatím stěhována být neměla. Rodu Paarů, jehož potomci žijí nyní ve Švýcarsku, patřil zámek od roku 1761. 
caption V bugině čtyřnásobný autokrosový mistr Československa Jiří Bartoš 
sport tenis ESSEN: Boris Becker oficiálně oznámil, že jeho novým trenérem je 31letý Rakušan Günther Bresnik, který zároveň připravuje Švýcara Hlaska. 
news O zániku ČSFR příští týden J. V. KOTAS NEBYL ZVOLEN PREZIDENTEM, DALŠÍ KOLO 2. ŘÍJNA Praha (ben) - Zákon o způsobech zániku federace bude parlament projednávat v úterý 29. září. Rozhodly o tom hlasováním o programu včera zahájené 4. schůze FS obě parlamentní komory. Následovat budou dvě kompetenční novely, které umožňují přesunout část pravomocí z federace na republiky. V rámci hlasování o programu poslanci odmítli všechny návrhy opozičních poslanců, kteří požadovali, aby zákonu o způsobech zániku byla předřazena novela referenda, případně aby zákon o způsobech zániku byl zcela z této schůze vyřazen. Milan Gaľa (KDH) navrhl, aby se o zákonu o způsobech zániku federace hlasovalo tajně, aby se poslanci necítili vázáni stranickými postoji. O tomto návrhu však bude možné hlasovat až při samém projednávání návrhu zákona. Sněmovny se naopak dohodly, že ještě na této schůzi projednají novelu transformačního zákona. Prvním bodem včerejšího jednání poslanců byla volba prezidenta ČSFR. Jediným kandidátem pro 5. kolo byl na návrh poslance Aleše Muchy (LSU) Jiří Včelař Kotas, předseda federální rady Konzervativní strany - Svobodný blok. V tajné volbě pro něj hlasovalo ve Sněmovně lidu pouze 16 poslanců (zúčastnilo se 56), v české části Sněmovny národů 10 poslanců (zúčastnilo se 25) a ve slovenské části SN FS 14 poslanců (zúčastnilo se 44). K opakované volbě nedošlo, neboť Aleš Mucha kandidaturu J. V. Kotase stáhl. Ještě před volbou vyzvala členka jedné z volebních komisí Michaela Freiová (KDS), aby se poslanci volby nezúčastnili, neboť podle jejího přesvědčení znevažuje úřad prezidenta. Za znevažování volby hlavy státu kritizoval rovněž jeden z poslanců ODS Miroslava Sládka (SPR-RSČ), který přišel v texaskách a tričku se znakem své strany. M. Sládek odvětil, že "poslanci ptákostrany by si zase měli upravit účes, aby z nich nevisely licousy a camfrňoury". Na doporučení politického grémia se bude další kolo volby prezidenta konat 2. října, tedy ještě během této schůze FS. Poslaneckým klubům bylo doporučeno, aby velmi dobře zvážily, zda je vhodné navrhovat další kandidáty. 
news Lustrační zákon znovu odročen Brno (fil) - Z celkového počtu více než sedmi miliónů zaměstnaných občanů ČSFR je dosud pozitivně vylustrováno jen 0.21 procenta lidí. Tato informace zazněla včera před senátem Ústavního soudu ČSFR v Brně, který už po druhém projednávání odročil ústavní stížnost 99 poslanců FS ČSFR týkající se lustračního zákona na další jednání dne 7. října 1992. Po skončení včerejšího jednání nám předseda Ústavního soudu ČSFR Ernest Valko sdělil, že nález k lustračnímu zákonu soud v každém případě vydá do konce tohoto roku. "Rozhodnutí o lustračním zákoně pak bude platit na celém území federace. Po jejím rozdělení na dva samostatné státy bude záležet na obou republikových parlamentech, zda naše rozhodnutí přijmou, či nikoliv. To ostatně platí o všech federálních zákonech, protože nové republiky si samy rozhodnou, který zákon má platnost a který nikoliv," dodal Ernest Valko. Rozhodování Ústavního soudu ČSFR komplikuje fakt, že se k projednávání už podruhé nedostavil zástupce federálního parlamentu. 
topic_interv zeptali jsme se JOZEFA PROKEŠE, místopředsedy SNR a předsedy SNS Domníváte se, že násilné potyčky mezi slovenskými a maďarskými občany zůstanou jen na úrovni fotbalových zápasů? "Když je ohýnek malý a neuhasí se, pokud je malý, tak to může skončit jako požár na Záhoří, který vyplenil desítky hektarů lesa. V žádném případě bych ale nechtěl použít příklad Jugoslávie. Podstata jugoslávského konfliktu tkvěla ve snaze federální byrokracie zachránit sebe samu při moci. Až druhotně došlo k transformování konfliktů mezi národy, protože k tomu byly vhodné podmínky. Do světa je třeba ale říci jasně: Maďarsko úmyslně obviňuje okolní státy z potlačování práv maďarské menšiny, aby odpoutalo pozornost od likvidace menšin na svém vlastním území." 
other televize RAKOUSKO FS 1 FS 2 POLSKO 1 2 
news Gruzínské výhrůžky Abcházii HROZBA ZAHÁJENÍ SKUTEČNÉ VÁLKY Tbilisi - Gruzie včera pohrozila "skutečnou válkou" v Abcházii, pokud se do dnešního dne nestáhnou z tohoto území všechny ozbrojené skupiny. Gruzínská Státní rada se rozhodla zahájit rozsáhlé bojové akce, aby vytlačila z Abcházie všechny ilegální severokavkazské ozbrojené oddíly, prohlásil mluvčí rady Ramin Čelidze. Zprávy z Abcházie svědčí o tom, že ani nové příměří schválené třístrannou komisí ve středu v noci v Suchumi se nedodržuje. Na černomořském pobřeží v oblasti města Gagra probíhají těžké boje mezi gruzínskou armádou, abchazskými vojenskými formacemi a oddíly Konfederace kavkazských horských národů. 
news Bavorsko je bránou do Německa JEDNÁNÍ PREMIÉRŮ KLAUSE A STREIBLA Norimberk - Bezprostřední problémy vzájemné spolupráce v hospodářství, energetice a ekologii i politické aspekty vzájemných vztahů po ratifikaci čs.-německé smlouvy byly předmětem včerejšího setkání českého premiéra Václava Klause s předsedou bavorské vlády Maxem Streiblem v Norimberku. Bavorsko je pro nás bránou do celého Německa, řekl po setkání novinářům Václav Klaus. Připomněl řadu konkrétních projektů, na nichž se v současnosti pracuje. Za nejdůležitější označil ropovod z Ingolstadtu a zdůraznil připravenost obou stran učinit pro tento projekt maximum. Podle Klause Česká republika nebude uzavírat novou smlouvu s Německem. 
collection Dva moravské kluby se nedohodly Praha - V parlamentu budou nadále působit dva moravské poslanecké kluby: klub Hnutí za samosprávnou demokracii Moravy a Slezska, který staví svou politiku na občanském principu, a klub Hnutí za samosprávnou demokracii - Společnosti pro Moravu a Slezsko, prosazující národnostní princip. Poslanci se nedohodli na jejich sloučení. John Hasek je stále v bezvědomí Praha - Zdravotní stav Johna Haska, novináře českokanadského původu, je nadále velmi vážný. Hasek byl těžce zraněn před třemi týdny v západní Bosně. Okolnosti zranění zatím nejsou známy. 
news Spor o oboru poblíž Hrádečku Trutnov - Případem plánované výstavby daňčí obory v těsné blízkosti rekreačního sídla prezidenta Václava Havla na Hrádečku v okrese Trutnov se bude zabývat okresní úřad. Projekt obory se nelíbí Sdružení pro realizaci a ochranu lesoparku v této oblasti a údajně jím není nadšen ani sám prezident Havel. Vedoucí kanceláře Městského úřadu v Trutnově Bohumil Vrabec včera uvedl, že stavební úřad už vydal na oboru územní rozhodnutí. Proti němu se však odvolala podkrkonošská obec Mladé Buky, v jejímž obvodu by část obory měla být. Při sporu o odvolání "nedošlo ke kompromisu", uvedl Bohumil Vrabec. Podle Silvie Kovařovicové z obecního úřadu Mladé Buky je stavba oplocené obory v rozporu se zónou klidu, která se v této oblasti buduje. 
news Do privatizace jen občané ČR Praha (li) - Druhé vlny kupónové privatizace se budou moci účastnit jen občané ČR, kteří mají na jejím území trvalý pobyt a dovrší nejpozději v poslední den lhůty pro zaregistrování kupónové knížky 18 let. Rozhodl o tom parlament, který novelizoval privatizační zákony. Privatizační ministerstvo bude moci měnit podmínky, rozsah a způsob privatizace obsažené v privatizačních projektech. Dosavadní právní úprava, podle níž mohl být privatizační projekt pouze schválen, nebo zamítnut, nevyhovovala, protože téměř každý privatizační projekt je třeba před jeho realizací přinejmenším aktualizovat. 
news Fondy chtějí vydat akcie do tří měsíců Praha (eko) - Většina největších privatizačních fondů připravuje vydání akcií během následujících tří měsíců. Přesný termín bude podle jejich představitelů záviset na délce administrativního řízení, které vlastnímu vydání akcií předchází. IPF musí nejprve navýšením základního kapitálu účetně převést získaný majetek do svého vlastnictví. Následuje žádost o provedení změny zapsaných údajů do Obchodního rejstříku. Jako poslední je fond povinen oznámit CKP záměr emitovat zaknihované cenné papíry. Největší z IPF, Spořitelní privatizační fond, který má více než milion akcionářů, plánuje emisi akcií na srpen nebo září. Privatizační fond Creditanstalt, do něhož vložilo kupóny asi 220000 DIKů, připravuje vydání akcií v průběhu srpna. Akcionáři Investičního fondu České pojišťovny dostanou své akcie již do konce července. Nejpozději do 31. srpna, tedy měsíc po vyzvednutí výpisu o vlastnictví akcií z privatizačního centra, musí fondy oznámit způsob, jakým předají akcie svým akcionářům. Výjimku tvoří CSPF Český investiční fond a Úspěch 2000 Alfa, které si jako jediné z celkového počtu 254 privatizačních fondů nevyzvedly výpis do stanovené lhůty 30. června. "Oba fondy dostanou výpis poštou, datum vyzvednutí akcií je v jejich případě stanoveno na 1., respektive 2. července," řekl nám ředitel PVT Jiří Fabián. 
description Investiční banka snižuje úroky Například měsíční termínované vklady budou nově úročeny roční sazbou osm procent, šestiměsíční 10.2 procenta a roční 12.75 procenta. Dvouměsíční depozitní certifikáty budou mít roční úrok 8.8 procenta, šestiměsíční 10.5 procenta a roční 13.5 procenta. Běžné účty budou nadále úročeny roční sazbou 2.5 až sedm procent. Sazba pro nejlepší klienty, tzv. prime rate, zůstává ve výši 12.95 procenta a úrok z prodlení u nesplacených úvěrů může dosáhnout až 33 procent ročně z dlužné částky. 
person_interv Bylo nás pět: Indie v Kouřimi Natáčení televizního seriálu Bylo nás pět, inspirovaného stejnojmenným románem Karla Poláčka, zahájí 20. července režisér Karel Smyczek. Zeptali jsme se ho, zda si už vybral vhodnou lokalitu: "Převážnou část budeme točit v městečku Kouřim, které podle mého názoru odpovídá laskavé poláčkovské atmosféře. Trochu problémů jsme měli s přepisem, respektive zjednodušením snových pasáží, v nichž se hrdinové ocitají v indických reáliích." Jaké bude herecké obsazení? "Kromě dětských představitelů se v rolích rodičů Petra Bajzy objeví Oldřich Navrátil a Dagmar Veškrnová, zajímavou postavu ztvární Jiřina Jirásková, legendárního pana Zilvara z chudobince bude hrát Jiří Pecha... Myslím, že jsem získal optimální představitele, nicméně při každém dalším natáčení zjišťuji, jak mi někteří lidé chybějí: pánové Jegorov, Štibich... Pro mne znamenali osobní 'maskoty'. Stýská se mi po nich." 
news Wallise obžalují asi příští týden Praha (ina) - Vojenská prokuratura podá obžalobu na bývalého pracovníka Federální bezpečnostní informační služby a bývalého důstojníka Státní bezpečnosti Václava Wallise pravděpodobně v průběhu příštího týdne. Sdělil nám to včera nejmenovaný zdroj z hlavní vojenské prokuratury. Wallis je stíhán pro zneužívání pravomoci veřejného činitele a ohrožení státního tajemství. Vojenský prokurátor ho obvinil z předávání informací prezidentovi Harvardských privatizačních fondů Viktoru Koženému. Prokuratura ho neviní z vydírání, nýbrž z neoprávněného předávání informací, i když Viktor Kožený opakovaně tvrdil, že ho Wallis vydíral. Kožený mu, jak řekl, vyplatil půl milionu korun proto, že Wallis vyhrožoval, že jeho osobně i firmu "potopí". Viktoru Wallisovi hrozí trest odnětí svobody od tří do deseti let. 
sport Robert Změlík a jeho tým TRENÉŘI, MASÉR, LÉKAŘI, MANAŽEŘI, ALE ANDREJKA TAM NEPATŘÍ Praha - Olympijský vítěz v desetiboji Robert Změlík se v minulých dnech nastěhoval se svou přítelkyní Andreou Sollárovou do nového bytu na sídlišti v Praze-Řepích. Zítra vyrazí do francouzského střediska ve Font Romeu k závěrečné přípravě na mistrovství světa ve Stuttgartu. Budou ho opět provázet někteří členové jeho soukromého realizačního týmu. Konkrétně trenér Bugár, masér Křížek, primář Srovnal, odborník na biochemii, a také zmíněná slečna Sollárová, jinak slovenská mílařka. Změlíkův početný tým vystupující při nedávném desetiboji v Götzisu vzbudil pozornost. Kdo vlastně do něj patří? Atlet pražské Dukly, jehož hlavním sponzorem však je Kovona Karviná, o tom hovoří: "Hlavním trenérem je Bugár, servismana a tyčkařského trenéra mi dělá Patera. Pak jsou zde tři ostravští lékaři, kteří se podle potřeby střídají - ortoped Sýkora, primář z interny Srovnal a zubař Baran. Nevěřili byste, jak důležité je mít dobrého zubaře. Ten můj mi teď vyměňuje všechny amalgamové plomby za bílé. Se zuby jsem měl v minulosti jen problémy. No a mým domácím manažerem je Miroslav Pelech a manažerem pro styky v zahraničí Eduard Vozár. Ten žije v USA, ale teď bude tři měsíce v Čechách. Bylo mým snem takový tým mít. Jeho sestavení je dlouhodobá záležitost, která se příznivě projeví možná až na příští olympiádě. Do té doby už by měl tým šlapat naplno." Na otázku, zda dívka Andrejka, jak jí Změlík říká, je také členkou týmu, desetibojař odpověděl: "Ta spíš patří do rodiny. Ve čtrnácti letech jsem znal jen atletiku. To už teď neplatí. Atletika se mnou půjde jen pár let. Partner do celého života je mnohem důležitější." Změlík se netají, že o všechny členy svého týmu se musí odpovídajícím způsobem starat i finančně. "Chci, aby tým fungoval perfektně, a to mi nikdo nebude dělat pro krásné oči. Vydržovat takovou partu lidí v jiné zemi by však bylo určitě jednodušší." Před sezónou 1993 si Robert Změlík spočítal, že na financování svého týmu potřebuje nejméně 1.2 milionu korun. "Kdyby ale mělo vše fungovat tak, jak potřebuji, musel bych mít nejméně dva miliony," říká Změlík. "I tohle je však pokrok proti tomu, co bylo." Změlíkův hlavní trenér Imrich Bugár k tomu dodal: "Byl bych rád, kdybychom se už mohli soustředit jen a jen na sportovní přípravu, zatímco jiní by zajišťovali ostatní věci. A také sháněli peníze." Robert Změlík se tedy pod dohledem svého týmu připravuje na mistrovství světa '93, na své další střetnutí s obhájcem titulu a světovým rekordmanem O'Brienem. Američanův start na kvalifikaci atletů USA, a tedy i na mistrovství světa ve Stuttgartu, ovšem nebyl do poslední chvíle jistý. Na nervy to muselo hrát i našemu olympijskému vítězi. "Upřímně řečeno," říká o tom Změlík, "už mě nebaví stále jen poslouchat, že jsem v Barceloně vyhrál pouze proto, že tam nebyl O'Brien. Ať přijede. Beru to jako osud. Pokud má skončit první, tak skončí první. A pokud já udělám všechno pro maximální výkon, nemohu mít výčitky svědomí." 
sport Právo trenéra Radolského CHEB PROTI VIKTORII ŽIŽKOV UŽ PŘÍŠTÍ TÝDEN Praha (mn) - Už týden se fotbalisté Unionu Cheb připravují na nejvyšší soutěž, s mužstvem a s prací v "českých" podmínkách se seznamuje trenér Dušan Radolský, Trnavák, jenž byl Západočechy "přetáhnut" z D. Stredy. "Zatím trénujeme na docela slušném trávníku v nedalekém Žandově, protože na domácí travnaté tréninkové hřiště můžeme až od příští neděle," říká Radolský. "Žádné zvláštní posily nemáme, a také proto jsem využil práva nového trenéra a rozhodl, že trojice Nešický, Navrátil, Samec, která byla vyřazena z kádru a měla z Chebu odejít, u nás zůstává. O jejich výkonech při jarní podezřelé porážce doma s Libercem jsem si s těmito hráči promluvil, dostávají znovu příležitost ukázat, co v nich je." Od pondělí budou Chebští na týdenním soustředění v Karlových Varech, v jeho rámci pak 14. července sehrají první přípravný zápas s Viktorií Žižkov (v lize u ní hostují už ve 2. kole) ve Františkových Lázních. 
caption Pan poslanec Karel Ledvinka (ODA) a paní poslankyně Kateřina Lojdová (ODA) během včerejšího zasedání parlamentu 
news Česká zbrojovka získala ocenění Uherský Brod (do) - Za kvalitu výrobků, úroveň podnikového managementu, rozvoj obchodních styků získala letos Česká zbrojovka v Uherském Brodě prestižní cenu International Euromarket Award. Cenu uděluje každoročně Výzkumné centrum pro evropský obchod v Bruselu podnikům v zemích, které nejsou členy Evropského společenství, ale se zeměmi ES obchodují. Česká zbrojovka do těchto států vyváží především vzduchovky, malorážky, kulovnice a pistole. Z České republiky prestižní cenu letos získaly ještě firmy Bastro Ostrava, Koramo Kolín, Vítkovické železárny, Železárny Veselí nad Moravou a Transakta Praha. 
program televize ČT 1 6.00 Studio 6 8.00 Za svědky minulosti 8.15 Knihy pro vás 8.30 Deník plus 9.00 Opičí král (3.) 10.00 Ulice zpívá, český film z roku 1939 11.30 Dejte léta životu, dejte léta zdraví 12.10 Romale 12.30 Cesty za dobrodružstvím (3.) 13.20 Tisíc, nebo risk...?! 13.30 AIR magazín 14.00 Zprávy 14.05 Příroda s otazníky 14.45 Písničky z pěti přání 15.05 Tajemství ocelového města, dobrodružný příběh 16.30 Loupež za bílého dne (2.) 17.00 Oáza 18.00 Zprávy 18.10 W. S. Teleshopping 18.15 5 minut aerobik 18.20 Nejpopulárnější hra na Zemi (3.) 18.45 Příhody medvědí rodinky (1.), americký kreslený seriál 19.10 Večerníček 19.30 Události, sport, počasí 20.05 Konečná hranice (1.), dvoudílný americký tv film 21.35 Videofashion (36.) 22.05 Události, komentáře, sport 22.35 Policie ČR 22.40 Penzión pro svobodné pány, česká film. komedie 0.10 Zprávy 0.15 Recitál, JUDr. Ivo Jahelka 1.30 XVI. mezin. jazzový festival Praha 1986 1.55 W. S. Teleshopping ČT 2 8.00 Události, komentáře 8.30 Z očí do očí, Eva Kantůrková - Antonín Přidal 9.10 Trocha šafránu z televizního archivu 10.25 RMS magazín 10.30 Oáza 11.30 Studio 6 13.30 Slovenské zpravodajství 14.00 JUMP OK 14.10 Večerníky 14.55 Hledání ztraceného času, GEN let třicátých 15.15 Kuřátka 16.00 Evropa mýtů a skutečností (8.) 16.15 Minuty dne 16.20 Tak už dost 16.30 Auta, ale kradená 16.45 O 106 17.25 Servis CKP 17.40 Čeští Kolumbové, dokument 18.10 TIPY TELEVIZE 18.30 Večerníček 18.40 Český večerník 19.00 Deník 19.20 Nejlepší z Moravy 20.05 Hry bez hranic, zábavné soutěžní klání družstev 21.30 Deník plus, počasí 22.05 Cesta za duhou (6.) 23.45 MC 1 0.45 Třikrát s Wildou, Othello 1.25 Pár vzpomínek při kytaře 1.50 Servis CKP ČT 3 0.00 Headline News Update 4.00 World News 5.00 Headline News Update 7.00 World News 7.30 Moneyline 8.00 Worldwide Update 8.30 Headline News Update 9.45 CNN Newsroom 10.00 Počasí 12.30 Business Morning 13.30 Business Day 14.30 Business Asia 15.00 Larry King 16.00 Klub kečup - 3 D 16.15 Klub marmeláda - 3 D 16.30 Chvíle pro písničku 16.40 Hořká vůně léta (1.), dvoudílná dramatizace románu 17.55 Počasí 18.00 Magazín o policii 18.30 Jazykový klub Newsfile 19.00 Heute 19.20 Novosti 19.40 JUMP OK 20.00 Počasí 20.10 Riviéra (36.) 20.35 Stars 90 22.00 Pohlednice ze Švýcar 22.30 Slovenské zpravodajství 23.00 Journal 23.30 CNN Showbiz Today 
news Do Somálska přiletělo 300 amerických vojáků Mogadišo - Okolo 300 příslušníků námořnictva Spojených států včera přiletělo do severosomálského přístavu Bosaso v rámci vojenského výcviku a pomoci OSN při humanitárních operacích. Tato skupina byla vyčleněna z dvoutisícového obojživelného kontingentu, který je připraven v Indickém oceánu od června k nasazení v případě, že síly OSN budou potřebovat pomoc při uklidňování nové vlny násilí v somálském hlavním městě. Mluvčí armády USA oznámila, že Američané pomohou nevládním organizacím budovat školy a obnovit veřejné vybavení zničené během dva roky trvající občanské války mezi znepřátelenými somálskými klany. Nejmenovaný americký představitel upozornil, že přistání jednotek nemá nic společného s rostoucím počtem útoků na modré přilby v Somálsku ani se snahou polapit vůdce nejsilnější ozbrojené frakce Mohameda Farraha Aidida. Včera dopoledne však oznámil člen delegace doprovázející prezidenta USA Billa Clintona na jednání summitu sedmi nejvyspělejších zemí G7, že v severní části Mogadiša přistály 2000 mužů. 
collection Abchazové sestřelili vrtulník Gruzie Tbilisi - Třiadvacet osob včera přišlo o život v Abcházii, když Abchazové sestřelili gruzínský vrtulník, který převážel uprchlíky. Oznámila to tisková služba gruzínského ministerstva obrany. Podle jejích informací vrtulník směřoval do města Očamčira, jediného města kromě Suchumi, které kontrolují Gruzíni. Abchazská strana zatím zprávu nepotvrdila. Mírový vyslanec se sejde s šéfem UNITA Luanda - Zvláštní vyslanec OSN v Angole Alioune Blondin Beye včera zamířil do středoangolského města Huambo, aby se sešel s vůdcem opoziční UNITA Jonasem Savimbim, který si zde po prohraných zářijových volbách zřídil hlavní stan. Oba muži mají projednat možnosti obnovení rozhovorů, které ztroskotaly naposledy v květnu v Abidžanu (Pobřeží slonoviny). Sedm egyptských extremistů oběšeno Káhira - V káhirské věznici včera bylo oběšeno sedm muslimských extremistů odsouzených vojenským soudem za teroristické útoky na zahraniční turisty a účast na spiknutí, jehož cílem bylo svrhnout vládu. Je to největší skupina lidí popravených v Egyptě za politický zločin v moderní egyptské historii. OSN chce uzavřít irácké střelnice New York - Inspektoři OSN chtějí uzavřít dvě irácké raketové střelnice, dokud zde Irák neumožní instalaci monitorovacích kamer. Oznámil to včera v New Yorku představitel OSN. Střelnice mají být zapečetěny, aby Irák nemohl provádět zkoušky raketových zbraní. 
comment Soumrak hudebního trhu? komentář Soumrak hudebního trhu? Varovné hlasy, že současní teenageři dávají přednost videohrám před hudbou, a tudíž je trh s deskami a kazetami, jenž byl dlouho jistým byznysem, ohrožen, se ve světle zprávy Mezinárodní federace fonografického průmyslu IFPI o prodeji hudebních nosičů za loňský rok zdají být lichými. Celkový nárůst prodeje činí 9.3 %. Sice opět poklesl prodej klasických desek (o 19.5 %), takže nyní na ně zbývají pouhá 4 % trhu, a to jen díky pozici v Číně a Jižní Koreji, ovšem vyvažuje jej nárůst prodeje kompaktních disků o 18 %: ty se podílejí na trhu 36.4 %. O 2.8 % vzrostl i prodej kazet, které zabírají polovinu trhu. Ovšem situace není tak růžová. V předchozích letech totiž nebyl v přehledu uváděn obrat v Rusku, i když ten je zřejmě jen přibližný - udává se pouze počet kazet, jichž se však v Rusku prodalo sto milionů, což je desetina celého uváděného počtu! Nebýt tedy připočtení Ruska, počet prodaných kazet by klesl. Výrazně vzrostl počet prodaných nosičů jen v zemích bývalého východního bloku s výjimkou tehdejšího ČSFR (Maďarsko o 55 %, Polsko o 460 %), v Číně, Indii a zemích Latinské Ameriky, do jisté míry i díky vytlačení pirátských producentů. V západoevropských zemích je nárůst minimální (Německo 2.5 %, Francie 2.4 %, v Itálii 3 %), vyšší je jen ve Švédsku, Portugalsku a v Rakousku. Ve Velké Británii, Irsku, Španělsku, Belgii, Holandsku a Švýcarsku naopak prodej poklesl. Z významnějších zemí jen Japonsko a Spojené státy s Kanadou vykazují nárůst daný v severní Americe exploatací stylu grunge. Jak dlouho se ale velkým firmám podaří udržet situaci na trhu, je otázka. Vlna grunge pomine, a spoléhat na zájem o subkulturní kapely, které dosud vydávaly jen u malých nezávislých firem, také nejde věčně. Ani masivní reklama není schopna zaručit dlouhodobý zájem. 
sport IndyCar vede Mansell Cleveland - Polovičním mistrem amerického šampionátu automobilových závodů IndyCar je britský pilot Nigel Mansell (39), loňský "král" Formule 1. I když Mansell nastupoval v neděli k osmému závodu (celkem jich je 16) seriálu IndyCar v Clevelandu s poraněným zápěstím, dojel v této Grand Prix na třetím místě za vítězným Tracym z Kanady a druhým Emersonem Fittipaldim z Brazílie. To mu v průběžné klasifikaci stačí na první místo s náskokem 14 bodů právě před Fittipaldim. Průběžné pořadí 80, 4. Andretti 75, 5. Tracy 62. 
person_interv Návratu do Sparty nelituje JOZEFA CHOVANCE DÁL LÁKÁ TRENÉRSKÉ ŘEMESLO Praha - Jozef Chovanec (33), fotbalista pražské Sparty se připravuje už na svou šestnáctou prvoligovou sezónu. Jedenáct jich odehrál ve Spartě, dvě v Chebu a tři v holandském Eindhovenu. V domácí nejvyšší soutěži má na kontě úctyhodných 334 startů. Kde při svém pokročilém fotbalovém věku berete motivaci pro špičkový profesionální fotbal? "Chci být lepší než mladší spoluhráči a hodně mě motivuje, že jsem v mužstvu, které je ve své zemi nejlepší a které hraje pořád o první místo. Pokud se týká věku, jisté zkušenosti jsem si přinesl z Eindhovenu, kde jsem měl možnost pozorovat vynikající spoluhráče, kterým bylo tolik jako dnes mně. Vidět, jak například Gerets, van Breukelen či van Tigelen brali vážně tréninky, to byl zážitek." Návratu do Sparty po tříletém působení v Eindhovenu nelitujete? "To v žádném případě. Měl jsem sice i několik zahraničních nabídek, ale Sparta se objevila v době, kdy potřebovala pomoci. Do Slavie přišel pan Korbel, Sparta s ní doma prohrála derby. Tenkrát se mi ozvali tehdejší předseda Sparty pan Mašek s manažerem Paskou, zda bych neměl zájem vrátit se na Letnou. Věděl jsem, že kluci se dostali do semifinálové skupiny Poháru mistrů, a tak jsem se dlouho nerozmýšlel. Svou roli sehrál i fakt, že starší dcera měla jít do školy. Navíc mám Spartě co odvádět za to, že mi před lety umožnila dostat se do velkého fotbalu. Dnes vidím, že jsem zvolil správně jak po sportovní stránce, tak ke spokojenosti rodiny." Jaký máte dojem z prvního týdne přípravy pod novým trenérem Dobiašem? "Všichni hráči vzali Dobiašův příchod profesionálně. Potvrdilo se, že každá trenérská změna mužstvu většinou prospěje. Už při prvních trénincích jsem pozoroval, jak kluci makají s plným zaujetím. Dobiaš skoro všechno dělá s námi, jeho pověstná impulzívnost se přenáší i na nás a to je dobře. Mám zatím v tomto směru velmi dobrý pocit. Ovšem nerad bych, aby si někdo myslel, že trenér Uhrin dělal něco špatně. Přišla prostě plánovaná trenérská změna, která je pro mužstvo oživením." Vedle Dobiaše jste byl ale vážným kandidátem na trenérský post ve Spartě právě vy. "Je pravda, že vedení Sparty se na mě obrátilo, zda bych byl ochoten převzít mužstvo po trenéru Uhrinovi. Dostal jsem nějaký čas na rozmyšlenou a 10. dubna po zápase s Interem jsem oznámil, že se na to cítím. Nikam jsem se netlačil, byla to jen reakce na nabídku. Jenže krátce předtím se Sparta domluvila s trenérem Dobiašem. Jediné, co mě trochu zaskočilo, bylo, že Sparta mě nejprve chtěla, a vzápětí to bylo jinak. Oficiálně mi to oznámil předseda klubu pan Mach a věc byla vyřešena, dál jsme se na toto téma nebavili. Situaci jsem pochopil, bral jsem to tak, že se prostě objevil jiný vhodný kandidát." Nevrhla tato záležitost nějaký stín na vztah Chovanec - Dobiaš? "Vysvětlili jsme si to. On si totiž myslel, že to byl můj nápad a že já tu trenérskou funkci chci za každou cenu. Takže mezi námi je všechno , jak má být." Na jak dlouho se ještě cítíte jako hráč? "Nikdy jsem neplánoval moc dopředu. Pokud mě nevyřadí nějaké zranění a vydrží mi forma, budu se snažit hrát co nejdéle. A pak mě pochopitelně bude lákat trenérské řemeslo. I přesto, že vím, jak je trenéřina ožehavé povolání. Jeden den o vás klub stojí, a po několika porážkách se můžete jít klouzat." Připouštíte, že byste mohl trénovat i jinde než ve Spartě? "I když trenérem Sparty bych byl nejraději, jinou eventualitu pochopitelně připouštím. Když se trenéru Dobiašovi bude dařit, jistě na Letné zůstane déle než ty dva roky, na které má smlouvu." 
program televize - Rakousko, Polsko RAKOUSKO ORF 1 9.05 Na západ od Santa Fé, 10.30 Sinatra, 2. část, 12.05 Sportovní aréna, 13.10 Doogie Howser, 13.35 Waltonovi, 14.20 Bankovní trezor 713, něm. film, 16.00 Garfield a jeho přátelé, 16.35 Ramona, 18.30 Vždycky, když psala detektivky, 20.15 UNIVERSUM, 21.00 Animo, 21.20 Ono, 1. část amer. hororu, 22.50 Daleký sever, amer. melodrama, 0.25 Gorila a trestanecká kolonie v džungli, ital. krim. film, ORF 2 16.45 Báječný stroj - člověk, 18.30 Řekni pravdu, 20.15 Kdo se směje, vyhraje, 21.00 Animo, 21.07 Reportáže ze zahraničí, 22.30 Modelka a čmuchal POLSKO 1 12.00 Zprávy, 12.15 Policajt a prokurátor, 13.15 Jednička do nepohody, 15.15 Hrabě Duckula, 15.40 Nebojácní, 16.05 Takové byly lidové zábavy, 16.50 Hudební Jednička, 17.00 Teleexpres, 17.20 Studio sport, 18.00 Spencer, 18.30 Studio sport, 19.00 Večerní pohádka, 19.30 TV zpravodajství, 19.55 7 minut pro ministra práce, 20.15 Policajt a prokurátor, 21.50 Pouze na Jedničce, 21.55 Country America, 22.45 Večerní zprávy, 23.00 Hudební Jednička, 23.05 Média ve filmu, 23.55 Horká linka, 0.05 Noční program 2 7.30 Deník, 7.35 Prázdniny na Dvojce, 8.05 Místní programy, 8.35 Prázdniny na Dvojce, 8.45 Annette, 9.10 Jahodové studio, 9.35 Pokolení, 10.00 Prázdniny na Dvojce, 10.05 Na vedlejších cestách Evropy, 10.30 Léto v Polsku, 11.00 Deník, 11.05 Mládí Charlie Chaplina, 11.30 Vlast - Polsko, 11.45 Léto v Polsku, 15.30 Kulturní publicistika, 16.00 Deník, 16.05 Zbraň 20. století, 16.30 Léto v Polsku, 17.00 Moje víra, 17.30 Pokolení, 18.00 Deník, 18.35 Kolo štěstí, 19.05 Pedro Almodovar, 20.00 Hudební film, 21.00 Deník, 21.30 Sport, 21.45 Krev těch druhých, 22.30 Kulturní publicistika, 24.00 Deník 
news Porušení pečetí šetří prokuratura Jan Šolc řekl, že jeho komise převzala archiv lustrační komise uložený v trezoru ve Škrétově ulici v Praze od Jana Vidíma. Přebírání se uskutečnilo od června do září loňského roku. Archiv je tvořen 1200 spisy o mnoha listech. Každý spis Šolcova komise zaprotokolovala. Současně požádala Kancelář FS, aby podle zásad utajení zajistila v budově FS trezorovou místnost, kam na základě usnesení parlamentu měl být archiv převezen. Místnost, včetně trezoru, však byla připravena až 21. prosince. Toho dne se předání do tajné spisovny FS uskutečnilo za přítomnosti Jana Šolce, ředitelky archivu FS, vedoucí tajné spisovny FS a federální ochranky. Jan Šolc potvrdil, že podle předávacího protokolu byly všechny pečetě na krabicích s archivním materiálem v pořádku. Klíč byl poté předán tehdejšímu šéfovi Kanceláře FS Vladimíru Zavázalovi. Tajná spisovna má zvláštní režim, což znamená, že nebyla přístupna ani laické, ani badatelské veřejnosti. Podle tvrzení Vladimíra Zavázala od 21. prosince v trezoru s dokumenty nikdo nebyl. Co se však dělo před 21. prosincem, kdy byly dokumenty ve Škrétově ulici, Vladimír Zavázal neví. Jan Vidím, pověřený předáním archivu Šolcově komisi, nám řekl, že on osobně několikrát až do června minulého roku ve Škrétově ulici v trezoru byl. Na žádost soudů musel poskytnout některé informace, a tudíž krabice s uloženými dokumenty musel otevřít. Poté je opatřil novými pečetěmi. V září už definitivně archiv převzala Šolcova komise. V pátek minulý týden se do budovy FS dostavil generální prokurátor Jiří Šetina v doprovodu kriminalistů a poslanců českého parlamentu. Policisté provedli ohledání místa a sejmuli otisky prstů. Po kriminalistickém šetření bylo vše znovu zapečetěno a asi po dvou hodinách přestěhováno do sídla Poslanecké sněmovny. Vyšetřování pokračuje. 
review Malíř bez ústupků v Malovaném domě "Jan Kotík nemaluje jen očima a rukou, ale také mozkem. Jeho obrazy tedy vyžadují nejen citlivost a vnímavost, ale také přemýšlení." Těmito slovy charakterizoval ve svém projevu na vernisáži Ladislav Novák tvorbu vynikajícího českého malíře, jehož mimořádně poutavě koncipovanou výstavu uspořádali v Malovaném domě v Třebíči. Její součástí bylo nejen setkání s autorem, který i s chotí přijel až z Berlína, ale také autogramiáda knihy Kotíkových textů, pohotově vydaných místním nakladatelstvím Arca Jimfa. Hodnotná a okouzlující kulturní událost je důkazem, že dlouhodobě kvalitní dramaturgie výstav Malovaného domu, kterou vytváří Luboš Kressa, na sebe váže i další umělecké a kulturní aktivity. Sama výstava představuje ve výtečném výběru důležité vývojové etapy Kotíkovy tvorby od 40. let, kdy jako jeden z členů dnes už legendární Skupiny 42 zobrazoval motivy technikou přeplněného města, až po hojné využívání nepravidelných formátů pro malbu v letech osmdesátých. Nejstarším obrazem je zelenožlutá malba Dívka u šicího stroje z roku 1942, na niž navazují malby z let padesátých, rozvíjející tvůrčí modernistické záměry Skupiny. Ve druhém Kotík dokazuje, že je skutečně dominantní osobností počátků abstraktní malby u nás, což dokumentuje černá malba Bez názvu z r. 1959 a pak zejména klíčové obrazy Plocha pro hru (1961) a Tabule (1962). Ze druhé poloviny šedesátých let a z doby pozdější pocházejí Kotíkovy specifické malby na nepravidelných formátech, které zvláště v členitém interiéru Malovaného domu uplatňují svou dynamiku. Znamenitě provedený výběr je kvalitní informací o nekompromisním vývoji Kotíkovy tvorby, o jeho neústupnosti od požadavků moderní malby. "Na řadě těch, kteří udělali ústupky, se to později projevilo v celém díle," řekl autor na vernisáži. Výstava Jana Kotíka není jen dokumentem jedné důležité epochy českého malířství, ale také symbolickým poučením o síle vytrvat v záměrech, o nichž je člověk přesvědčen a za nimiž pevně stojí. 
description Zmizel pokladník i milion Brno (rep) - Od 11. června, kdy kolem třetí hodiny v noci odešel ze zaměstnání a nevrátil se domů, pátrají policisté po 27letém hlavním pokladníkovi brněnského kasina 777 na náměstí Svobody Štefanu Mišíkovi. Hledaný muž měl u sebe přes milion korun a mohl se stát obětí násilného trestného činu. Štefan Mišík bydlí v Přadlácké ulici a má silnější, 178 cm vysokou postavu, hnědé krátké vlasy a na levé straně krku mateřské znaménko velikosti hrachu. Při řeči ráčkuje. Naposledy měl na sobě světlou košili, černé rifle a hnědé mokasíny. Na krku měl stříbrný řetízek se znamením raka, v černé tašce měl i nový cestovní pas a magnetofonové kazety. Svědci se mohou přihlásit v nejbližší policejní služebně, na lince 158, nebo na I. odboru kriminální služby v Brně, tel. 05/4116 2525. 
news Porušení pečetí šetří prokuratura Praha - Objev poškozených pečetí na krabicích s archivem bývalé parlamentní komise 17. listopadu vyvolal dohady o možném zneužití lustračních materiálů. Zatím se však nezjistilo, že by některé dokumenty chyběly. Přesto se případem začala zabývat Generální prokuratura. Krabice byly uloženy v trezoru tajné spisovny v budově Federálního shromáždění. Bývalý vedoucí Kanceláře FS Vladimír Zavázal tvrdí, že klíče od trezoru převzal, aniž by se do něj podíval. "Uložil jsem klíče do svého sejfu a nikomu jsem je nikdy nepůjčil. Rovněž jsem nikdy nepovolil vstup do trezoru," řekl. Dokumenty lustrační komise měly být 30. června 1993 převezeny do archivu Poslanecké sněmovny. Když však komise, která je měla převzít, otevřela sejfy, objevila porušené pečetě na krabicích. "Podle mého názoru se nestalo vůbec nic dramatického," řekl Zavázal. "Pouze se zjistilo, že ne všechny krabice jsou zapečetěny tak, jak by měly být. Nějaké krabice byly přepečetěné, nebylo to prostě úplně jasné." Poškození pečetí potvrdil i Jan Šolc, předseda zvláštní komise, která dostala na počátku roku 1992 úkol předat materiály lustrační komise do tajné spisovny FS. "Kdybych to neviděl na vlastní oči, tak bych tomu nevěřil," řekl. Šolc i bývalý člen lustrační komise Jan Vidím považují samovolné poškození voskových pečetí bez lidského přičinění za nemožné. Nedokáží si však vysvětlit, kdo a jak mohl do trezoru vniknout. "Panu Zavázalovi naprosto důvěřuji," řekl Šolc. Archiv neobsahuje agenturní svazky pořízené Státní bezpečností, s nimiž lustrační komise pracovala. Jsou v něm ovšem záznamy z jednání komise, včetně záznamů výslechů svědků, a to i prominentů bývalého režimu. 
news Výrobci nápojů mají obavy z povinného výkupu lahví Praha (jkl) - Někteří výrobci nealkoholických nápojů mají obavy, že novela zákona o ochraně spotřebitele může některé z nich přivést k bankrotu. Novela, kterou v sobotu schválil parlament, totiž ukládá výrobcům i dodavatelům povinnost vykupovat vratné obaly bez omezení množství i bez toho, aby je vázali na nákup zboží. Předseda Svazu výrobců nealkoholických nápojů Zdeněk Švehla uvedl, že je největší přebytek lahví o objemu 0.33 litru. V oběhu je jich podle něho na šest milionů navíc. Mnozí výrobci totiž začali plnit limonády do jiných lahví, ale původní láhve už nevykoupili. Svaz sdružuje 30 tuzemských výrobců nealkoholických nápojů z celkových asi 60. "Kdyby výrobci museli vykoupit všechny lahve, zůstane jim spousta peněz blokovaných v obalech a hrozí jim bankrot," tvrdí Zdeněk Švehla. Řekl, že ve stejném duchu předal svaz připomínky parlamentu, ale ten na to vůbec nebral zřetel. Předseda Českého svazu pivovarů a sladoven Antonín Kratochvíle naopak nepředpokládá, že by novela měla na pivovary negativní dopad. Běžné pivní láhve by se podle něho měly vykupovat bez problémů a na vykupování speciálních firemních lahví by se prodejci a výrobci měli dohodnout smluvně. "Jako spotřebitel novelu vítám," dodal. 
news stanoví norma Obchodní inspekce dává pokuty podnikatelům, že ředí zmrzlinu vodou víc, než stanoví norma Zlín (do) - Téměř polovina výrobců zmrzliny nedodržuje předepsané receptury. Zmrzlinové směsi obsahují víc vody, než připouští předpis. Obdobné nedostatky při dodržování receptur se objevily i u nealkoholických nápojů. Pracoviště České obchodní inspekce ve Zlíně, které kontroluje jakost výrobků v okresech Zlín, Uherské Hradiště, Kroměříž, Hodonín a Břeclav už za "vodovou" zmrzlinu uložila několik pokut od tisíce do pěti tisíc korun. Případy nadměrného ředění nápojů vodou nebo ledem jsou spíše výjimečné a zdaleka ne tak časté jako ředění zmrzlin. Inspekce také kontroluje, zda obchodníci neprodávají smetanové krémy, například nanuky, které rozmrzly a byly znovu zmrazeny. Při opakovaném zmrazení krémů totiž krém zhrudkovatí a jeho kvalita se snižuje. Zatím jediný odhalený případ inspektorát pokutoval dvěma tisíci korun. V kontrolách kvality zmrzliny bude zlínský inspektorát pokračovat po celou letní sezónu. 
caption Tyčkařka Daniela Bártová 
news Značka kvality Czech Made bude udělována na jeden rok Výrobek musí splňovat všechny obecně platné normy. Přihlížet se bude i k vlivu výrobku na životní prostředí a zárukám stabilní kvality. Značku Czech Made bude udělovat nevládní a neziskové 'Sdružení pro cenu ČR za jakost' na jeden rok, v případě nedodržení požadované kvality je odvolatelná. První žádosti bude Sdružení přijímat od 15. července. Čekatelská lhůta na propůjčení známky by neměla být delší než dva měsíce od podání přihlášky. Náklady Sdružení budou hrazeny z poplatků stanovených na úrovni dvou promile objemu cen výrobků, které žadatel hodlá známkou označovat. 
other kursovní lístek platný od 13. 7. 1993 DEVIZY VALUTY země kód nákup prodej střed nákup prodej střed 
news Záchrana na vodě Brno (kar) - Stanice první pomoci vodní záchranné služby funguje od začátku měsíce na Brněnské přehradě. Městský výbor Červeného kříže pro ni získal chatu na Kozí horce od Jihomoravských dřevařských závodů za třetinovou cenu. Na vodě je k dispozici motorový člun Ibis II. Záchranáři vylepšili vybavení z dotace pražského ČČK o vakuová nosítka a vakuové dlahy na končetiny, zakoupen byl také kyslíkový dýchací přístroj. Na Kozí horce se v týdenních cyklech střídá ve službě trojice kvalifikovaných dobrovolných pracovníků ČČK. Podle Evy Vaňharové z městského výboru však městská část Bystrc ani magistrát zatím neposkytl slíbené finance na benzín, takže služby vodních záchranářů dosud nejsou zabezpečeny na celou letní sezónu. 
news Maso nakažené slintavkou jde z Číny i do ČR Peking - Maso z prasat, infikovaných kulhavkou a slintavkou, je nadále distribuováno na čínský i zahraniční trh. Vešlo to včera ve známost z čínských a zahraničních veterinárních zdrojů. Velká část jde do republik bývalého SSSR a KLDR, menší množství je vyváženo do Japonska, Thajska, Singapuru, Nizozemska, Německa, Francie a bývalého Československa. 
news O dalších bojích v Abcházii obě strany referují rozporně Suchumi - Naprosto rozporné informace poskytují nadále gruzínské a abchazské zdroje o pokračujících bojích v Abcházii. Podle gruzínské strany se abchazským jednotkám nepodařilo dobýt žádné opěrné body kolem Suchumi, zatímco abchazská strana vyhlásila, že ovládá už všechny výšiny nad městem, přístupovou silnici k němu, a že její vojáci jsou vzdáleni už jen tři kilometry od jeho hranic. Tiskové středisko gruzínských ozbrojených sil včera oznámilo další ostřelování hlavního města Abcházie ovládaného Gruzíny, při němž do ulic Suchumi dopadlo údajně 40 raket vystřelených z raketometu Grad. Sdělilo rovněž, že se už definitivně povedlo zlikvidovat abchazský výsadek, který operoval na trase Suchumi - Očamčira. Ještě včera mezi oběma městy mělo být obnoveno spojení po silnici i železnici a do šesti dnů bude prý opraveno vedení, které zásobuje Suchumi elektřinou. Abchazské zdroje ovšem tvrdily, že výsadek nadále operuje, ničí a zajímá gruzínské bojovníky. Válka mezi Gruzií a její autonomní republikou Abcházií vypukla loni v srpnu poté, co gruzínská vojska napadla Suchumi pod záminkou boje proti abchazskému separatismu. Od té doby zuří hlavně v okolí Suchumi a v očamčirském okrese, přičemž žádná strana nemá jasnou převahu. 
description Úpadku zabránili výkonem Milionový podraz způsobený partnerem * A O Travel se srazit nedala Ubytování v předních pražských hotelech zajišťovala pražská agentura Alfa Omega Travel pro pobytové zájezdy německé cestovní kanceláře Norma. Po několika akcích, které proběhly ke spokojenosti všech zúčastněných stran, přišla rána do zad. Třímilionovou pohledávku za pobyt více jak stovky turistů uhradil partner nekrytými směnkami a zmizel někde za mořem. Agentura AOT se rázem ocitla před bankrotem. Vítězslav Boukal Třímilionová loupež způsobila, že se příznivá platební bilance rázem změnila v hluboké zadlužení. Postižených cestovek bylo víc, dvě z nich udělaly bankrot, vyprávěla nám Ludmila Janočková , majitelka agentury. Na krach to vypadalo i u nás , odešlo mi proto několik šikovných spolupracovníků. Musela jsem se zříci výhodné prodejní kanceláře v Kotvě a rychle hledat způsob, jak firmu zachránit. Turistika vinná i jiná Nejrychlejší cestou by byl překlenovací úvěr, ale banky zpravidla na úhradu dluhů nepůjčují. (Vlastní domek byl zastaven už dříve ke krytí půjčky pro rozjezd kanceláře.) Nenadálou finanční krizi musela podnikatelka řešit jiným způsobem. Především informovala své věřitele (jen hotelům dlužila půl druhého milionu) o nastalé situaci a požádala je o poshovění. Pokud nechtěli nebo nemohli odklad platby povolit, použila k úhradám zálohy vybrané na připravené zájezdy. Něco málo zaplatila i z osobních půjček poskytnutých příbuznými a přáteli. Hlavní pomoc ale nacházela v dalších obchodních aktivitách. Až dosud se u domácí turistiky zaměřovala Alfa Omega Travel na náročnější klientelu. Tomu odpovídala cílová místa - Kypr, Kréta, Malta. S leteckou dopravou, hotely přinejmenším tříhvězdičkovými a kvalitním servisem. Úroveň ubytování i stravování si před uzavřením smlouvy většinou ověřovala majitelka firmy Ludmila Janočková v zahraničí osobně. Agentura se věnovala i incommingu - službám poskytovaným cizím turistům u nás. Organizování oboustranné turistiky - aktivní i pasivní - má některé výhody, řekla nám k tomu majitelka agentury. Umožňuje nám například stanovit příznivější ceny pro domácí klienty. Při řešení krize se A.O.Travel zaměřila na pohotové zajišťování a prodej nových zájezdů a pobytů. Začala experimentovat s nabídkou zajímavých akcí pro domácí i cizí turisty. U incommingu šlo zpravidla o obohacení pobytu, plánovaného původně jen do Prahy, či do některého lázeňského města tématickými, i vícedenními zájezdy: S loveckou tématikou, sportovním programem, romantickým putováním po hradech i zámcích, ale třeba i za poznáním moravských vinných sklepů, nebo zase českých pivovarů. Ukázalo se, že vhodným způsobem naservírovaný dobrý nápad je lepší než jakákoliv půjčka. Pestrá nabídka Pro domácí trh začala kancelář vydávat nové katalogové listy jednotlivě a postupně, tak jak se akce dařilo organizovat. Objevil se v nich Jadran, letoviska italská, španělská, řecká, Rudé Moře, ale třeba i jména ze Severní i Jižní Ameriky. Agentura se přizpůsobila rychle se měnící poptávce a organizuje i turistiku individuální. Reagovala na snížení zájmu o skupinové zájezdy. Kromě nich nyní s několikadenními odstupy vypravuje do zahraničí malé skupinky, třeba po čtyřech lidech. Počet zákazníků vzrostl díky všem těmto opatřením na dvojnásobek a úměrně tomu se zlepšila i možnost likvidovat následky třímilionové loupeže. O tom, že situace agentury Alfa Omega Travel je dobrá, svědčí i její nová reprezentační prodejna v podchodu na pražském Zlatém kříži. Kontakt: Alfa Omega Travel, Týnská ulička 10, 110 00 Praha 1, tel.: (02) 232 67 64, 232 37 66, FAX: (02) 231 46 30. Firma Alfa Omega Travel byla za zásluhy o rozvoj cestovního ruchu oceněna Cenou roku 1993. 
essay Poroste produkt i jeho užití Na polštáři zdevalvované koruny si exportéři mohou ještě pár let hovět Je to možná paradox, ale statistika říká, že v loňském roce sice mírně vzrostla celková poptávka (asi o 1.2 %, resp. bez akceptování údajů o změně stavu zásob o 1.8 %), avšak růst poptávky se nepromítl do zvýšení tvorby hrubého domácího produktu. Zázrak? Omyl? Ani jedno, ani druhé. Růstový efekt byl totiž pohlcen růstem celkového dovozu, který i po započtení klesajícího dovozu ze SR vzrostl o 4.1 %. V prognóze na tento a příští rok lze předpokládat pokračování podobných relací se zrychleným růstem poptávky tempy o 1-3 procentní body vyššími proti růstu HDP. Spotřeba dává impulzy Soukromá spotřeba, podporována rychlejším růstem reálných mezd a jiných příjmů domácností, by mohla růst o něco rychleji než HDP, kdežto růst reálné veřejné spotřeby by měl být naopak pomalejší. Z domácí poptávky budou v období oživení nejrychleji růst investice tempy kolem 5 % ročně. Na druhé straně stav zásob bude ještě dále klesat. Nejvíc dynamickou složkou agregátní poptávky bude zřejmě i nadále vývoz mimo SR, ovšem s postupně slábnoucími tempy růstu. Vývoz do SR se letos pravděpodobně mírně sníží, a jeho růst by se mohl obnovit až v roce 1995 vzhledem k očekávanému oživení slovenské ekonomiky. Oživení ekonomického růstu české ekonomiky letos vyvolá mj. výrazný růst dovozu. To se může do jisté míry projevit i v růstu dovozu ze SR (zejména v případě devalvace Sk). Další dobré zprávy Privatizace a restrukturalizace ekonomiky ČR, podporovaná exportem přílivem zahraničního kapitálu, by měla přinést kromě oživení ekonomického růstu též prohloubení tržních vztahů s postupným snižováním inflace. Narovnávání cenových deformací a dokončování deregulace cen bude však snižování inflace ještě jistou dobu brzdit. Základní měsíční inflace se v současnosti pohybuje kolem 0.8 %. V lednu 1994 však byl rozsah cenové regulace dále zmírňován, což se projevilo zvýšením inflace o cca 1 procentní bod. Omezování centrální cenové regulace bude v průběhu roku zřejmě pokračovat, a proto je reálné předpokládat další růst výsledného cenového indexu v rozsahu cca 1 - 1.5 bodu. Tyto vlivy však mohou očekávanou letošní inflaci vytlačit až na 10 - 12 %, kdežto v roce 1995 lze spíše očekávat míru inflace 7 - 9 %. Ceny průmyslových výrobců (a v průměru i ceny výrobců v dalších odvětvích) dosud rostou proti spotřebitelským cenám o něco pomaleji, což lze očekávat i v letech 1994 - 1995. Výrazně brzdící roli zde hrají zahraniční konkurencí ovlivňované ceny vývozu mimo SR, které se vloni zvýšily jen o 2 %. V roce 1993 byl růst průměrných nominálních mezd rychlejší než růst cen, takže reálná mzda se podle odhadu zvýšila o cca 4 %. Vydrží do konce století Průměrná mzda v relaci k HDP na obyvatele (při měření pomocí parity kupní síly měny) je v ČR mimořádně nízká nejen ve srovnání s vyspělými tržními ekonomikami, ale i s Polskem a Maďarskem. Tento transformační "polštář" (podobně jako další polštář v podhodnoceném kurzu měny proti paritě její kupní síly) má ještě značné rezervy, které při existujícím tempu "vypouštění" obou polštářů vydrží zhruba až do roku 2000 (přitom v roce 1999 podle všech proroctví, která se zatím naplňují, bude už stejně konec světa). Proto lze v prognóze na tento a příští rok předpokládat další růst reálné mzdy, rychlejší proti růstu produktivity práce o 2 - 2.5 bodu. 
invitation Kdo Vynikajícím podnikatelem Víte o vhodných kandidátech, přihlaste je do soutěže Československé manažerské centrum připravuje druhý ročník soutěže o cenu Vynikající podnikatel. Loni prvenství získal Petr Chodura, zakladatel firmy Chodura z Ostravy. Kdo bude úspěšný letos? Jan Hábík Soutěž o cenu Vynikající podnikatel byla Československým manažerským centrem vytvořena jako uznání jednotlivcům, kteří byli úspěšní při zakládání nebo řízení soukromých firem. Cílem je povzbudit podnikatele k další tvořivosti a odhodlanosti, k dalším výsledkům. Vynikajícím podnikatelům budou předány ceny v několika kategoriích. Jeden z nich se stane vítězem celé soutěže. Kandidáty by měli být jednotlivci, kteří zodpovídají za současnou činnost úspěšné firmy, ať jako majitelé, spolumajitelé nebo aktivní členové vrcholného vedení. Nominovaná společnost by měla mít plně český kapitál a existovat alespoň osmnáct měsíců. A co je důležité - kandidáta může navrhnout kdokoli - zaměstnanci, obchodní partneři, zástupci bank, rodina a vůbec všichni, kteří jsou přesvědčeni o jeho kvalitách. Podnikatel se může navrhnout také sám. Vždyť také nikdo neví o úspěšnosti firmy více než on. Přihláška by měla být zaslána nejpozději do 1. června 1994 do Československého manažerského centra Čelákovice. Kontakt: CMC, nám. 5. května 2, 250 88 Čelákovice, tel.: (0202) 92151-9, 92237, FAX: (0202) 91997. 
essay "Nemoc - hrnec" a peníze Na lidské důvěřivosti se dá vydělat hodně, jak o tom svědčí činnost některých zásilkových služeb. Postup je přitom jednoduchý: Barevnými katalogy a slogany nalákat - vlastně přesvědčit - o výhodné koupi zboží. Aby akce dostala punc solidnosti, tak nechybí upozornění, že v případě nespokojenosti se zbožím ho mohou zákazníci vrátit a pak dostanou své peníze zpět. Jako vějička navíc působí i malý dárek a případná velká výhra ve formě zájezdu, auta či milionu korun. Kdo se nechal nachytat, ví o této praxi své. Známe příběhy o pánvích, které jsou zdraví škodlivé, spousta důvěřivých naletěla na biohrnce nabízené zásilkovými firmami Axiom, Jana a Markest. Institut pro testování a certifikaci ve Zlíně přitom kromě jiného zjistil, že při používání biohrnce dochází ke spálení povrchového laku, takže se uvolňují nebezpečné sloučeniny chromu a olova, které mají karcinogenní účinky, způsobují vývojové genetické vady, škodlivě působí na nervový systém, trávící trakt, cévy i ledviny. Útok na zdraví zákazníků je podpořen i útokem na peněženku. Axiom nabízí biohrnec (rozumějte "nemoc - hrnec") za 599 korun, Jana už za 945 korun a Markest si svoji (ne)solidnost cení na 1209 korun. Ještě výraznější rozdíl je ve srovnání cen mezi zásilkovým a klasickým obchodem. Například v pražských obchodech je k mání český kráječ na vajíčka za 67 korun, zahraniční za 75 a 95 korun, ale Jana si tohoto pomocníka do kuchyně cení na 345 korun. Nikdo nemůže chránit zákazníka před přílišnou důvěřivostí, naivností až hloupostí v případě, že je ochoten zaplatit za zaslané zboží více, než co stojí v běžných prodejnách. U výrobků ohrožujících zdraví spotřebitelů dochází však ke spáchání trestného činu ohrožování zdraví potravinami a jinými potřebami. Trestného činu se však dopouští i ten, kdo poškozuje spotřebitele tím, že ho šidí na jakosti, nebo kdo uvede ve větším rozsahu na trh výrobky a přitom zatají jejich podstatné vady. Volání po novém zákonu na ochranu spotřebitele je sice oprávněné, ale je třeba zároveň vzít v úvahu, že i dnes jsou zákony na ochranu spotřebitele. Řada lidí se však soudit nechce a nechce také naletět. Co by měli při uvažování o koupi prostřednictvím zásilkového obchodu vzít v úvahu: * Vyžadovat vždy u výrobku zkoušku zdravotní nezávadnosti a bezpečnosti ve státní zkušebně, jak to vyplývá ze zákona, * vycházet z toho, že úkryt za P.O. Box je téměř dokonalý, takže adresu případných podvodníků půjde zjistit jen s velkými obtížemi - to připomínám kvůli vrácení peněz, * nenechat se nalákat na malý dárek při objednávce zboží, protože ten jste si určitě zaplatili, * věnovat čas na průzkum v obchodech, kolik vlastně zboží běžně stojí. Shrnuto a podtrženo: Buďte opatrní. Kamil Lánský 
essay Kde jsou auta, tam je kšeft Zatíženost silnic ukazuje atraktivní místa k podnikání Stavební ruch při budování silnic a dálnic svědčí o tom, že bychom se mohli brzy dočkat pohodlné rychlé dopravy v evropských měřítkách. Budou však potřeba i nové čerpací stanice, motoresty, motely, občerstvení, obchody. Pro podnikatele by tu mohl být ráj. Mnohá atraktivní místa jsou už obsazena, přesto jich stále ještě mnoho zbývá. Největší zájem o podnikání bude v příštích letech pravděpodobně v okolí dálnice D5 Praha-Plzeň-Rozvadov. Bohuslav Zajkr Významnou podmínkou pro podnikání okolo silnic musí být dostatečná intenzita silničního provozu. U silnic se zřejmě vyplatí podnikat vždy, u hlavních tahů se pravděpodobnost úspěchu ještě zvyšuje. Jezdí-li například po hlavním tahu mezi Berounem a Rokycany podle úseků 9000 až 12000 vozidel denně, pohybuje se tu při obsazenosti vozidla jen dvěma lidmi 18000 až 24000 potenciálních zákazníků. A to nepočítáme autobusy. Na tomto místě se určitě vyplatí postavit obchod, motorest nebo čerpadlo víc, než třeba mezi Vimperkem a Strážným v jižních Čechách, kudy projede 2600 automobilů za 24 hodin. Poslední statistické sčítání dopravy proběhlo v roce 1990. Za poslední tři roky se však na českých silnicích zvýšil provoz. Proto se na sklonku minulého roku uskutečnily dílčí průzkumy na hranicích a v některých městech. Lokální zvýšení Co ukázala další porovnání intenzity dopravy v roce 1993 proti roku 1990? V hraničních oblastech u SRN (především Bavorsko) vzrostlo zatížení silnic. Více vozidel brázdí všechny tahy k Praze. Naopak v celém jihočeském regionu intenzita dopravy mírně poklesla, stejně jako na střední Moravě. Obecně lze zaznamenat stagnaci dopravy a z dlouhodobého hlediska pokles téměř v celé ČR, říká Jan Švarc , zástupce ředitele Správy silničního fondu ČR. Výjimkou jsou exponované tahy. V poslední době je nejzatíženější oblast Sokolova, Chebu, Tachova, Klatov, Prachatic, Domažlic. Vozidla se pak sjíždějí na hlavní tahy k Praze, kde zpravidla končí. Naopak v příhraničních oblastech s Rakouskem stoupla intenzita dopravy jen na hlavních tazích. Příštích 11 let V listopadu loňského roku přijala vláda usnesení (číslo 631 a 651) o rozvoji sítě dálnic a silnic do roku 2005. Vládní plán je podle Jana Švarce ambiciózní a počítá v této oblasti s investicemi 85 miliard korun do roku 2005. V tu dobu by měly být dokončeny všechny hlavní úseky dálnic. Silnice pro motorová vozidla by měly být dokončeny ze 60 až 70 %. Počítá se s dokončením pražského okruhu, byť dnes je stále nejasné, kudy povede. Zatím se posunuje stále více za Prahu, čímž ztrácí na své účelnosti z hlediska dopravních spojení do jednotlivých částí města. Na druhé straně by tu asi mohlo být víc pozemků vhodných k podnikání. Po dálnici bychom se měli svézt z Prahy až do Českých Budějovic, v roce 1997 pravděpodobně projedou první vozidla po dálnici Praha - Plzeň, dokončena by měla být i dálnice D8 z Prahy do Ústí nad Labem. Dálnice D11 Praha - Hradec Králové by se měla protáhnout až do Jaroměře a dálnice D1 Praha - Brno až do Zlína. Ze silnic by měla být dokončena spojnice Karlovy Vary - Cheb - hranice se SRN (silnice č. 6), dále spojnice Hrádek nad Nisou - Liberec - Mladá Boleslav - Praha (č. 35) a Hradec Králové - Lipník. Srovnáme-li současný plán rozvoje dálniční sítě s tím, jaký byl přijat v roce 1991, výrazně se změnil. Koupit proto pozemek v místě, kudy má vést hlavní silnice, nemusí být vždy jistá investice. Sledovat intenzitu provozu se prostě vyplatí. 3422 atraktivních Na území ČR je v provozu 398 kilometrů dálnic a 55512 kilometrů silnic, z toho je 6506 km silnic I. třídy, 14297 km silnic II. třídy a 34709 km silnic III. třídy. Nejvýznamnější silnice tvoří 9017 km dlouhou vybranou silniční síť. Délka mezinárodní sítě silnic je podle evropské dohody AGR 2655 km. Vymezené tahy, kam patří kromě mezinárodní sítě ještě silnice celostátního významu, mají délku 3022 km. Podél těchto silnic jsou pro podnikání relativně nejlepší podmínky. Do kategorie priorit však patří asi 750 kilometrů silnic a dálnic s intenzitou provozu vyšší než 10000 vozidel za den, přičemž na nejzatíženějších úsecích silnic dosahuje provoz až 20000 vozidel za den, na dálnicích 30000 vozů denně. Přes momentální pokles dopravy Správa silničního fondu stále předpokládá, že do roku 2000 v porovnání s rokem 1990 vzroste intenzita nejméně o 25 % a na hlavních tazích nejméně o 35 %. Podnikání u silnic má však zlaté dno jen do určité míry. Na Správu silničního fondu přišlo 20 žádostí na výstavbu benzinové čerpací stanice podél pouhých 13 kilometrů dálnice mezi Mirošovicemi a Benešovem. Odhlédneme-li od faktu, že by se všichni na tomto kousku neuživili (i v Německu například procházejí čerpací stanice krizí a jejich počet klesá), pro Správu silničního fondu je také důležité, že každým připojením vzniká na silnici nebo dálnici křižovatka, tedy potenciální kolizní místo a zdroj dopravních nehod. A právě tato organizace povoluje napojit jakoukoli komunikaci k silnici či dálnici. 
description Zahraniční firmy a my Americká společnost Westinghouse vznikla asi před 100 lety, kdy se začala zabývat produkcí zařízení na výrobu stejnosměrného proudu. V současnosti zaměstnává kolem 100000 lidí a dosahuje ročního obratu 8 až 9 miliard dolarů. Přímo působí v 37 zemích a obchoduje s více než 100 státy. Sídlo má v Pittsburghu ve státě Pensylvánie. Společnost nyní vyrábí zařízení pro energetiku, elektronické systémy a zařízení pro ochranu životního prostředí. Výrobní program doplňují mobilní chladící zařízení a vysílací televizní technika. Páteří celé společnosti je divize energetických systémů, která dosahuje ročního obratu kolem 2.8 miliardy dolarů. Jedná se zejména o výrobu parních turbín od 25 do 1300 MW, spalovacích turbín od 50 do 220 MW a jaderných elektráren od 600 do 1300 MW. V ČR firma působí od roku 1900. S Českými energetickými závody jsme loni podepsali dohodu na dodávky přístrojové a řídicí techniky a palivového systému pro jadernou elektrárnu Temelín za čtyři sta milionů dolarů , říká Gabe Toth , generální ředitel Westinghouse Electric ČR s.r.o. Obdobné systémy již dodal Westinghouse do klasické tepelné elektrárny v Ledvicích a nyní je dodává do elektrárny Mělník. Kontakt: Westinghouse Electric Czech republic s.r.o., Voršilská 10, 110 00 Praha 1, tel.: (02) 24 91 09 76, FAX: (02) 24 91 09 80. 
collection | Daňový poradce | Trápí vás daně? Nevíte, co kam započítat? Zdá se vám, že finanční úřad nepostupoval správně? Jsou vám nejasná některá ustanovení daňových zákonů? Je tu pro vás připravena rubrika Daňový poradce. Vaše dotazy čekáme na naší adrese. Cestovné nebo daň Slyšeli jsme, že novela silniční daně ukládá zaměstnavateli platit daň za každého zaměstnance, který použije své auto k služební cestě a vyúčtuje si za to cestovné. Zdá se nám nesprávné, že za jedinou služební cestu například začátkem roku musíme platit celý rok. Petr Hořejš, Kolín Není to nutné. Pokud to je pro vás výhodnější, můžete použít denní sazbu 25 Kč. Jiří Gebarowský Kontakt: J &amp; G, daňové poradenství, Norská 12, 101 00 Praha 10, tel.: (02) 73 89 59 . 
topic_interv Místo bubnování vzít koště Náměstek ministra podnikatelům - daňové nedoplatky dosahují miliard Návrhy na novelizaci daňových a sociálně pojišťovacích zákonů, jež vypracovali představitelé Sdružení podnikatelů ČR, předložili počátkem března zástupci Konfederace zaměstnavatelských a podnikatelských svazů Radě hospodářské a sociální dohody (tripartitě) s požadavkem posoudit je v expertní skupině. Ještě před vlastním projednáním celé záležitosti v tripartitě jsme se zeptali prvního náměstka ministra financí ČR Jana Klaka , jaký je jeho názor na předložené návrhy. * Domníváte se, že záměry Konfederace zaměstnavatelských a podnikatelských svazů by bylo možné přijmout již k 1. lednu 1995, jak to navrhují? I když podnikatele v jejich záměru chápu, musíme si uvědomit, že daně jsou složitou záležitostí. V každém případě vláda má vlastní dlouhodobou koncepci daňové politiky založenou na snižování daňového břemene. Nikterak nepotřebuje postrkovat. Ostatně odvody ze zisku v roce 1989 činily 75 procent a v roce 1992 klesly na 55 procent, nyní je to 42 procent. Prostě jde o dlouhodobý záměr vycházející z určitých předpokladů . * Záměr postupně snižovat daně hlásá jak vláda, tak i podnikatelé. Lze najít společnou řeč? Výchozím předpokladem poklesu daňových sazeb je vyrovnaný státní rozpočet. Nelze tedy snižovat daně tak, aby státní rozpočet byl deficitní. Změny musí navíc vycházet z reálných možností. Současná daňová soustava funguje o něco více než rok. Teprve letos budeme schopni vyhodnotit, jak ve vazbě na rozpočet nové daně působí. Jde zejména o zpracování a vyhodnocení přiznání k dani z příjmů, což je mnoho set tisíc dokladů. Takže konečný výsledek a závěry budou hotovy spíše na podzim. Jsou zde i další rizika. Pro daňového poplatníka by soustava i jednotlivé daně měly vykazovat určitou stabilitu. Neustálé změny vedou ke zmatku a nejistotě a proto nelze přicházet neustále s novými návrhy. Jen když se ukáže, že tyto změny si vynucuje sama praxe, je možné o tom začít hovořit . * I když se tím nebude přímo zabývat expertní skupina tripartity, podnikatelé rovněž navrhovali přejít k postupnému "uzavírání nůžek" mezi horní a dolní sazbou daně z přidané hodnoty. Co by to znamenalo v praxi? Jde o komplikovanou záležitost. Základní myšlenka je správná. Je ale možné postupovat například tak, že se bude snižovat horní sazba při zachování dolní sazby s tím, že výpadek daňového inkasa budou kompenzovat spotřební daně. Při variantě poklesu standardní 23procentní sazby, kompenzované zvýšením sazby dolní, existuje reálné riziko, že pokles sazby by nemusel doprovázet adekvátní pohyb cen výrobků s horní sazbou. Sazba jako taková by se mohla legislativně snížit, například na dvacet procent. Nakolik se to však projeví v cenách výrobků, je otázka. Pokud by ceny neklesly, bylo by zvýšení dolní sazby impulzem k inflaci. Proto je nutné bedlivě zvážit, jakou cestou by ke sblížení sazeb mělo docházet. I u daně z přidané hodnoty platí, že musíme kvalifikovaně zhodnotit ekonomické dopady jejich změn na obyvatelstvo . * Podnikatelé mimo jiné navrhují rozšířit silniční daň z motorových vozidel na všechny účastníky silničního provozu, tedy nejen na ty, kteří využívají svá vozidla pro podnikání. To by byla další příjmová položka do rozpočtu, nemyslíte? Obávám se, že by tím byl narušen celý systém. Zaplacená silniční daň je pro podnikatele výdajovou položkou, o niž se snižuje základ pro daň z příjmu. Jakmile bychom do toho zahrnuli všechny občany vlastnící motorová vozidla, pro řadu z nich by to mohlo znamenat tvrdý finanční dopad bez jakékoliv možnosti kompenzace. Vás samotného by potěšilo zaplatit za svého favorita kromě pojistky ještě 2400 Kč daň? * Mnohé návrhy, které podnikatelé předkládají, tedy nejsou zcela v souladu s vaší koncepcí daňové politiky. Bude vláda postupovat podle svých původních záměrů? Ano. Pro letošní rok byl zpracován plán legislativních prací vlády. Ten ukládá možnosti určitých korekcí daňových norem. Opakuji, že letos půjde především o analýzu , jak nová daňová soustava v ekonomice státu působí. Daňové břemeno snižovat budeme, ale jeho pokles vidíme v jiném časovém horizontu než podnikatelé. Není to tak líbivé jako razantní návrhy, ale nemůžeme chtít více, než na co máme. Řekl jsem, že výchozím předpokladem redukce sazeb je vyrovnaný rozpočet. Jeho vyrovnanost do značné míry závisí na tom, jak poctivě si budeme své povinnosti vůči státu plnit. Nebylo by často užitečnější místo hlasitého troubení a bubnování napřed důkladně zamést vlastní práh? Daňové nedoplatky počítáme v miliardách . Jde o názor prvního náměstka ministra financí ČR Jana Klaka. Expertní skupina tripartity bude o těchto návrzích Konfederace zaměstnavatelských a podnikatelských svazů jednat. K jakému výsledku dojdou? 
collection OSKAR Za mimořádný výkon Firmě Seliko za dodávky těstovin vysoké kvality, které jsou vyráběny na nejmodernějším italském zařízení. Těstoviny jsou tří druhů a ve dvanácti tvarech včetně tak zvaných zvířátek, které jsou určeny dětem. Mikrobiologické zkoušky i anonymní testy inspekce jakosti hovoří o těstovinách trvale v superlativech. V rámci programu zdravé výživy vyrábí firma i produkty bezvaječné. Kontakt: Seliko, a.s., Hodolanská 32, 772 48 Olomouc, tel.: (068) 32480 , FAX: (068) 32968 Společnostem Progress Software Corp. a ITC PragoData, které věnovaly pěti českým vysokým školám vývojové prostředí Pogress a další programové vybavení v hodnotě už více než 5 milionů korun. Dar byl vždy předem přesně dojednán s odborníky, aby mohl ihned sloužit k výuce a pracovníkům školy ke zhodnocení jejich informačního systému. Kontakt: ITC PragoData, a.s., Thámova 9, 186 00 Praha 8, tel. : (02) 248 11559 , FAX: (02) 663 11277 Společnosti Cable Plus, která začala od loňského podzimu zavádět příjemcům televizního signálu kabelem novou službu - Digital Music Expres. Ta umožňuje poslech 30 hudebních žánrů, které jsou vysílány souběžně celých 24 hodin z USA. Měsíční poplatek je 189 Kč, instalační 6 tisíc korun. Poslech je zatím možný jen na severu Moravy, ale brzy se rozšíří i na další místa v ČR. Kontakt: Cable Plus, a.s., divize hudebních služeb, Na hradbách 16, 701 00 Ostrava 1, tel.: (069) 62 2506 , FAX: (069) 62 2222 
essay Servis kuponové privatizace Stavebnictví drží krok Firmy se rychle přizpůsobily tvrdým nárokům domácího trhu Na této stránce vám představujeme jednotlivé obory národního hospodářství, které vstupují do 2. vlny kuponové privatizace. Ze seznamu podniků, nabízených dikům k investování, vybíráme jednoho typického představitele. Stavebnictví je považováno nejen za velmi citlivý indikátor stavu ekonomiky, ale představuje i hnací sílu, která v době hospodářského útlumu přispívá k jejímu oživení. Se svým 11procentním podílem na tvorbě hrubého produktu a 300 tis. pracovníky, patřilo od samého počátku ekonomické transformace k těm odvětvím, která se nejlépe přizpůsobila tržním podmínkám. Pozitivní změny Hlavním viditelným rysem je rozpad velkých podniků na menší subjekty, vznik malých společností a vytvoření zdravého konkurenčního prostředí. Ústup od dřívější úzké specializace a schopnost nabízet komplexní služby patří k přednostem, které oceňuje podnikatelská sféra i veřejnost. Je to jediná cesta, jak zajistit požadovanou kvalitu, termíny a současně čelit konkurenci zahraničních firem. Drobnější podniky se také účelově sdružují u větších zakázek. Životaschopnost však prokázaly i velké firmy při výstavbě rozsáhlých a náročných děl. Skladba stavebních podniků se již přibližuje struktuře, která je obvyklá ve vyspělých zemích. Příznivě se změnila i struktura stavebních investic. Největší poptávku tvoří bankovnictví a pojišťovnictví. Značný rozsah práce si vyžádaly modernizace a rekonstrukce restituovaného majetku. Současně se začíná zvyšovat podíl stavebních prací ve výrobní sféře, zejména ve výrobě skla, porcelánu, stavebních hmot. V nadcházejícím období se očekává pozitivní vliv předpokládaného zahájení výstavby velkých stavebních zakázek (především v dopravě, energovodů a ekologických staveb). Brzda rozvoje Negativně působí na stavebnictví nedostatek finančních prostředků, zejména na veřejné stavby, pokles solventnosti investorů, téměř úplný útlum bytové výstavby, růst cen tuzemských výrobků pro stavebnictví, snižování kupní síly obyvatelstva a také vysoké úroky z úvěrů. Do 2. vlny je zařazeno přibližně 70 stavebních firem v hodnotě 60 miliard Kč. Z odvětví stavební výroby jde o firmy vstupující do privatizace kuponovou metodou poprvé ( Zemědělské stavby, některé Okresní stavební podniky, Dopravní stavby Morava, Ekostavby, Lesostavby, některé Pozemní stavby atd.) Některé společnosti však byly zčásti privatizovány a nyní je nabízen jen zbývající díl akcií. Jde například o Armabeton, Metrostav, Vodní stavby, Vodní stavby Temelín, IPS Praha. Z odvětví stavebních hmot vstupují do 2. vlny firmy zabývající se výrobou cementu, kameniva, vápna, cihlářských výrobků, prefabrikátů, kaolinu a keramických výrobků. Vstup zahraničního kapitálu Do většiny perspektivních zprivatizovaných firem (např. cementáren a cihelen) vstoupily zahraniční firmy, které odkoupením malé části akcií a následným zvýšením základního jmění získávají majoritní postavení ve společnostech. Kapitál má být použit na investičně náročné modernizace a rekonstrukce včetně ekologických investic. Lze předpokládat zájem zahraničních investorů i ve 2. vlně. Průměrná zaváděcí cena akcií stavebních podniků na burze se pohybovala na úrovni 788 Kč. Výrobci stavebních hmot dosáhli na začátku obchodování průměrné ceny 1876 Kč, což bylo o 59 % víc než cena akcií všech podniků. Později byl zaznamenán pokles až do poloviny října 1993. Od té doby je patrná vzrůstající tendence cen akcií u obou oborů. Marta Veverková, Václav Trávníček Kontakt: Spořitelní investiční společnost, Řásnovka 12, 110 15 Praha 1, tel.: (02) 248103 31, FAX: (02) 231 78 16. 
essay S daňovým břemenem se těžko dýchá Změnami v daních a sociálním pojištění bychom se měli přiblížit liberálním ekonomikám Konfederace podnikatelských a zaměstnavatelských svazů usiluje o novelizaci zákonů o daních a sociálním pojištění. Zaměstnavatelé a podnikatelé přitom zdůrazňují, že jim jde nejen o snižování daní podnikatelů, ale i o zásadní zjednodušení placení pojistného, což by podle nich nemělo mít negativní vliv na veřejné finance. Naopak by mělo přispět k úsporám v administrativě. Připravil Miroslav Svoboda V současné době je financování sociálního pojištění upraveno dvěma zákony: zákonem o pojistném na sociální zabezpečení (a příspěvku na státní politiku zaměstnanosti) a zákonem o pojistném na všeobecné zdravotní pojištění. I když se do určité míry podařilo tyto zákony obsahově sjednotit, je potřebné je nyní sloučit do jednoho a dát jim jednotný text. Jde o úsporu nákladů v podnicích, které pojistné odvádějí. V praxi tato dnešní roztříštěnost nejvíce doléhá na živnostníky, kteří musí jednat kromě finančního úřadu ještě se dvěma institucemi. Mám zde na mysli nejen placení pojistného, ale i přihlašování a odhlašování se k pojištění, dále předkládání přehledů pro vyúčtování a stanovení záloh, uvedl odborný poradce Sdružení podnikatelů ČR Jaroslav Vostatek, jehož jsme požádali o objasnění podstaty těchto návrhů. Sjednocení pojistného Podnikatelé také navrhují sjednotit pojistné placené zaměstnancem a zaměstnavatelem. Domnívají se, že pojistné by měl platit zaměstnanec s tím, že přechod k tomuto systému nesmí vést ke snížení jejich čistých výdělků. Celkově by se čtyři různé výpočty pojistného, tj. na zdravotní pojištění, sociální zabezpečení, za zaměstnance a za zaměstnavatele, nahradily jednou srážkou z hrubé mzdy zaměstnance. Na fiktivním příkladu si ilustrujme, jak by to asi vypadalo. Plat zaměstnance před touto reformou činí 100000 Kč ročně. Z něho platí pojistné celkem 13250 Kč, které se mu sráží. Zaměstnavatel za něho odvádí 35250 Kč ročně. Daň činí 8145 Kč a čistý výdělek je 78605 Kč. Mzdové náklady jsou vyjádřeny částkou 135250 Kč. Po reformě bude mít zaměstnanec hrubý výdělek 135250 Kč a přitom zaplatí pojistné ve výši 48500 Kč. Jinak se nic nezmění. Tabulka pojistného: Nyní Po reformě Mzdové náklady 135250135250 Pojistné - zaměstnavatel 35250 Hrubý výdělek 100000135250 Čistý výdělek 78605 78605 Vyměřovací základ Podnikatelé rovněž usilují co nejvíce sjednotit vyměřovací základ pro výpočet pojistného a daňový základ. Obojí by se mělo vypočítávat ze stejných příjmů. Znamenalo by to srážet pojistné z některých dalších položek, například odstupného. Daňový základ by se lišil pouze v tom, že by se od hrubého výdělku odečetlo zaplacené sociální pojištění. Nově navrhují i odpočet pojistného z daní v případě dlouhodobého životního pojištění a také soukromého nemocenského a důchodového pojištění. Měl by to být zájem státu, aby se tak lidé soukromě zabezpečili pro případ smrti, stáří a nemoci. V souladu se západními vzory je možná i omezená preference soukromého pojištění před sociálním pojištěním . Konkrétně, pokud si výdělečně činná osoba zaplatí dostatečně vysoké soukromé pojištění, bude se moci ze sociálního pojištění "vyvléknout". Byl by to další tržní prvek v sociálním zabezpečení. Současně i dostatečný argument pro přechod k placení pojistného zaměstnancem, či osobou samostatně výdělečně činnou, zdůraznil Jaroslav Vostatek. Maximum 120000 Kč ročně V zahraničí běžně využívaným omezením při přerozdělení příjmů v rámci sociálního pojištění je stanovení maxima vyměřovacího základu, z něhož se vypočítává pojistné. Vedle zásady sociální solidarity, což není nic jiného než zásada zdanění, by měla platit i stejně významná zásada ekvivalence , čili "něco za něco". Prakticky to znamená stanovit, že například z výdělků přes 120000 Kč ročně se pojistné platit nebude. Přitom by se dávky sociálního pojištění počítaly ze stejného základu a bez krácení. Podnikatelé vycházejí z toho, že ve vztahu k osobám s nadprůměrnými příjmy má dosavadní sociální pojištění konfiskační charakter. Zásada solidarity Podle další navrhované zásady by se nejpozději od 1. 1 . 1996 oddělilo financování sociálního pojištění od státního rozpočtu. Podnikatelům v tomto případě nejde o samoúčelné zřízení nového fondu, ale o to, aby výdaje na sociální pojištění nepřekračovaly rámec nezbytného přerozdělování. Případné přebytky ve fondech sociálního pojištění by se měly promítnout do snížení sazeb pojistného. Současně by měly být zrušeny tzv. úhrady zdravotního pojistného za důchodce, děti a další ze státního rozpočtu. Nejde o nic jiného než o dotace, byť se označují jako pojistné. V tržních ekonomikách stát nepředstírá placení pojistného. Uplatňuje se zásada solidarity. Platí ti, kteří mají příjmy z pracovní činnosti. V podmínkách letošního roku by to znamenalo pro státní rozpočet úsporu 13 miliard korun. To by se mělo samozřejmě promítnout do sazby pojistného a zprostředkovaně mimo jiné i do penzí. Při všech těchto zásadních reformních krocích by se nemělo nic ubrat ani důchodcům, ani zaměstnancům. O nové daňové a "pojišťovací" zatížení by se měly zvýšit hrubé výdělky a důchody. Práce tak podraží, i když jen o pár procent. Státní rozpočet ušetří a takto "uspořené" prostředky vydá na snížení daně z příjmu. Sbližování sazeb I když se tím expertní skupina Rady hospodářské a sociální dohody (tripartity) nebude přímo zabývat, podnikatelé původně navrhli i postupné stírání velkého rozdílu mezi základní a sníženou sazbou u daně z přidané hodnoty. Ten činí 18 procent. Přitom nechtějí, aby došlo ke globálnímu snížení výnosu z daně z přidané hodnoty. Příznačné pro situaci je, že jsou zde tlaky na přeřazování některých produktů ze základní do snížené sazby. Přitom podnikatelé cestu racionalizace daně z přidané hodnoty vidí ve sbližování sazeb, nikoliv v "přehazování" produktů mezi sazbami. Další snížení sazby U daně z příjmu je podle návrhů podnikatelů nezbytné pokračovat v nastoupeném trendu snižování sazeb. U právnických osob jít na 37 procent a fyzických na 38 procent. "Cílovým řešením" v horizontu zhruba pěti let by měla být sazba na úrovni 25 až 30 procent. Rovněž by mělo dojít k podstatnějším změnám v odpisové politice včetně nového vymezení některých pojmů. Dalším požadavkem je i omezení rozsahu placení záloh živnostníky s nejmenší předchozí daňovou povinností a jisté uvolnění možnosti zahrnout skutečnou spotřebu pohonných hmot do nákladů. Majitele nefiremních motorových vozidel jistě nepotěší návrh, aby se silniční daň vztahovala na všechna vozidla. Pro výhradní zdaňování vozidel určených k podnikání není podle Sdružení podnikatelů ČR žádný obecně platný důvod. Podnikatelům jde o celkovou racionalitu daní, a proto nemohou předkládat jen populární návrhy. Text pod foto: TAK MI TO DOCELA DOBŘE VYCHÁZÍ: Obrat a zisk utěšeně roste. Kdyby ještě k tomu zjednodušili administrativu kolem sociálního a zdravotního pojištění, nemohl bych si přát více. 
description Obrázek: 2 Kancelář: Springer Reisen Oblast: Rakousko - Tyroly Ubytovací zařízení: Selský statek Cena za osobu Kč: 4378 Dítě Kč: 1744 Stravování: Jen snídaně Doprava: Vlastní Popis: Pobyt v selském statku, konkrétní místo a termín pobytu jsou sjednávány podle přání klienta. Statky jsou umístěny v podhůří Alp, v údolí řeky Inn. V okolí jsou možnosti běžné i horské turistiky. Pobyt v klidném prostředí mimo ruch hotelů, v domech s tradiční tyrolskou pohostinností. V ceně je ubytování na sedm dní s bohatou selskou snídaní, uvítací přípitek, malý dárek a pobytová taxa. V případě zájmu o pokoj bez vlastního příslušenství (sprcha a WC na chodbě) by cena za dospělého činila 3180 Kč a za dítě 1265 Kč. Je možno dohodnout rozšíření stravování na polopenzi. 
comment NA CHYBÁCH SE ČLOVĚK UČÍ Jak chudí o jmění přišli Tři příbuzní získali v restituci atraktivní nemovitost v centru Prahy s odhadní cenou asi 200 milionů Kč. S jednou z pražských realitních kanceláří uzavřeli smlouvu o zprostředkování jejího prodeje. Jednání jsem se účastnila na straně právního zástupce jednoho restituenta, který však nedostal plnou moc a jehož rady narážely na přesvědčení, že realitní kancelář zařídí vše sama. Kupec, ochotný zaplatit za nemovitost tržní cenu 300 milionů Kč, se posléze našel. Ačkoli kupující neměl dost finančních prostředků, byla kupní smlouva přesto po půl roce uzavřena. Banka byla údajně ochotna poskytnout kupci půjčku na základě zástavní smlouvy alespoň do výše hodnoty nemovitosti podle znaleckého posudku. Realitní kancelář podala návrh na vklad do katastru nemovitostí - nutný při převodu vlastnictví, restituenti k němu dali předem písemný souhlas - s tím, že je "provedena plomba" tak, aby nový vlastník nemohl s nemovitostí nakládat před zaplacením kupní ceny. Kancelář měla tuto plombu provést písemným příkazem. To, jak se později zjistilo, neudělala. Nový vlastník stále neplatil. Původním majitelům se podařilo sehnat nového kupce. Ukázalo se však, že nový vlastník nemovitost zastavil, z inkasovaných peněz (na zástavu 30 milionů Kč vybral polovinu) nezaplatil ani dlužné nájemné, které bez úroků z prodlení činilo do uzavření kupní smlouvy asi 15 milionů, a za získaný úvěr koupil další nemovitost. Od uzavření kupní smlouvy původní majitelé nemají již nárok na nájemné, ale pouze na 3% úrok z dlužné částky, což je jenom 60% z ceny nájemného. Pravděpodobně nezbude nic jiného, než vymáhat dlužnou částku soudní cestou. To může trvat velmi dlouho. Restituenti jsou lidé ve věku přes sedmdesát let. Krom starostí jim není co závidět. Poučení: * Ani dobrá pověst zprostředkovatele není důvodem svěřit mu bez výhrad svoji záležitost. * Zjistím-li závažné nedostatky, konzultuji problém s dalším odborníkem, zvlášť pokud jde o důležitou nebo finančně náročnou věc. Marcela Medková, Praha Příspěvek zařazený do této rubriky - pojednávající o konkrétních chybách podnikatelů - je běžně honorován a navíc zhodnocen prémií 100 Kč. Bude také zařazen do čtvrtletního slosování o 3000 korun. Pište nám o tom, jaké chyby jste se při podnikání dopustili a jaké z toho plyne poučení. 
advice Jak IPO čelí konkurenci Recept na úspěch: Neprodávat to, co má konkurence Nábytek a koberce se podle některých obchodníků prodávají hůře. Prý je to tím, že hodně lidí má hlouběji do kapsy. Majitel libereckého velkoobchodu IPO si ale nestěžuje. Naopak, podle měsíčního obratu - 2.5 milionu korun, se dá soudit, že jeho firma potíže s odbytem nemá. Odpověď na otázku, jak IPO čelí konkurenci a sníženému zájmu o zboží dlouhodobé spotřeby, shrnul obchodní ředitel firmy Jaromír Šrůtek do dvou zásad: 1. Prodávat něco jiného než konkurence, včetně atypických výrobků, 2. pokud možno levněji, při srovnatelné kvalitě zboží a úrovni služeb. Jak se odlišovat Sledujeme výlohy obchodníků, kteří s námi soutěží o přízeň zákazníků a v našich pak nabízíme jiné zboží - nábytek s jinými tvary, nebo přinejmenším v odlišném barevném provedení, řekl nám ředitel IPO pan Šrůtek. Předpokládá to dobrou spolupráci s výrobci. Firma IPO má na padesát dodavatelů. S většinou z nich spolupracuje delší dobu. Zavazuje si je ne pomocí exkluzivních smluv, ale tím, že jim zajišťuje pravidelné odběry v určitých objemech. I výrobcům totiž přibývá konkurence a rádi proto vycházejí vstříc stálému zákazníkovi, respektují jeho požadavky. Když je to potřeba, přizpůsobí technologii či design, nabídnou potahy v odlišné kvalitě nebo v jiném barevném provedení. Ochotněji také vyhoví individuálním objednávkám a zařadí do programu výrobek, se kterým původně nepočítali. Třebaže, sám o sobě, jim žádný mimořádný profit nepřinese. IPO například dostala z prodejny požadavek obstarat pro zákazníka skříňku k nábytku, který se již dávno nevyrábí. Výrobce velkoobchodu vyhověl i když vyřízení individuální objednávky je pro něho náročnější a méně výhodné než sériová výroba. Jindy zase šlo o doplnění kdysi dávno koupené sedací soupravy o další křeslo včetně přečalounění dalšího nábytku. I v tomto případě dokázala liberecká IPO ve spolupráci s výrobcem vyhovět. Někdy je to složité. V uvedeném příkladu jsme látku na potah museli shánět sami, výrobce potřebný vzor neměl, vyprávěl majitel firmy. Šlo ale o to vyhovět přání zákazníka. Ta starost, nebo práce navíc se totiž vyplácí. Ten, komu dokážeme splnit jeho individuální přání, obvykle u nás koupí další zboží. K nábytku třeba koberec. Optimální cena Kdybych chtěl v našem obchodě prodávat třeba stejné pohovky jako nábytkář v nedaleké ulici, musel bych je nabídnout o dvě, tři stovky levněji, řekl nám pan Šrůtek. Vedlo by to k cenové válce a ničili bychom se navzájem. Když prodávám odlišné zboží, není k cenové válce důvod. I tak musí ale IPO vycházet z toho, že levnější zboží se prodává lépe. Ne každé levné zboží je ale nejvýhodnější, doplnil názor ředitele majitel firmy. Někteří výrobci se dostávají k nízkým cenám na úkor kvality. Změna technologie - u nábytku například jednodušší vazby dílů, nebo záměna kvalitních potahových látek za méně kvalitní - mohou výrobek zlevnit. Obvykle ale na úkor jeho trvanlivosti. K nižší ceně se liberecký velkoobchod dostává jinou cestou. Osvědčuje se nám nakupovat například na severní Moravě, řekl nám pan Hušek. Jsou tam nižší výrobní náklady . Při standardní kvalitě jsou pak nabídkové ceny nižší. Navíc nám někteří dodavatelé dovezou nábytek zdarma až do našeho skladu, jiní zase hradí polovinu dopravních nákladů v případě, že si dopravu zajišťujeme sami. Spolu s množstevní slevou to pak už znamená znatelný rozdíl v ceně. Na ceny v IPO má vliv i skutečnost, že nábytkářský velkoobchod má vlastní maloobchodní síť - čtyři prodejny s názvem Domov. Spojení velkoobchodní i maloobchodní činnosti umožňuje při stejných přirážkách k nákupním cenám dosáhnout nižší maloobchodní ceny. V IPO dbají na to, aby počet prodavačů byl úměrný dosahované tržbě při zachování odpovídající úrovně obsluhy. V malé prodejně stačí i jeden pracovník, ujistil nás ředitel Šrůtek. Tam, kde tržby neodpovídají dvěma prodavačům, je hospodárnější obchod krátkodobě - na dobu dovolené či nemoci zavřít, než zaměstnávat další sílu po dvaapadesát týdnů v roce. Josef Farský Kontakt: IPO Hušek, investice, poradenství, obchod, Slavíčkova 5/522, 460 03 Liberec 3, tel./FAX: (048) 20673, 28394 . IPO nakupuje na severní Moravě, kde jsou nižší výrobní náklady 
news Čím zaplatí Rusko dluhy Premiér Václav Klaus přivezl z Moskvy smlouvu o ochraně investic Po několika letech usilovného jednání ruská strana ústy svého premiéra Viktora Černomyrdina vyjádřila ochotu splatit dluhy vůči České republice. Miroslav Svoboda Tyto dluhy nevznikly najednou. Především jde o dluh vůči Československu, který vyplývá z mezivládní dohody z roku 1989, jehož hodnota činí zhruba dvě miliardy dolarů. Potom je zde dluh, který se vytvořil ze salda obchodní bilance roku 1990 v hodnotě asi 2.3 miliardy dolarů. Další část tvoří pohledávky některých podniků, které vznikly na základě dodávek zboží do tehdejšího Sovětského svazu v roce 1991. Po dohodě se Slovenskou republikou byly první dva dluhy rozděleny v poměru dvě ku jedné a v případě československých podniků podle toho, který byl dodavatelem zboží do Ruska. Výsledkem je dluh Ruské federace vůči ČR v hodnotě asi 3.5 miliardy dolarů, přičemž vůči českým podnikům dosahuje asi 385 milionů dolarů. Čím je splatí? Ruská strana oznámila, že je v průběhu let 1994 a 1995 připravena splatit dluhy podnikům formou dodávek zboží. Kámen úrazu je v tom, čím je zaplatí, řekl nám náměstek ministra a vedoucí úřadu Ministerstva průmyslu a obchodu Václav Petříček , který byl členem delegace, jež několik dní předtím připravovala v Moskvě návštěvu premiéra Václava Klause. Ruští zástupci na jednáních navrhli, že by splátky mohly tvořit dodávky zbraní, což česká strana odmítla. Souhlasila pouze s tím, že by to mohly být pouze náhradní díly ke zbraním, dále různé komodity, jako například zásobníky na ropu a podobně. Do 31. května 1994 by měla být podepsána dohoda, která by se měla zabývat restrukturalizací ruského dluhu. Zároveň by měla být impulzem pro uzavření dalších dlouhodobých dohod o dodávkách plynu a ropy do ČR. Různá řešení O tom, jakým způsobem bude ruský dluh splacen, se povede ještě řada jednání, zejména o jaké komodity by mělo jít. Česká strana by uvítala, kdyby v případě určité části dluhu mohlo být použito nestandardních deblokačních operací, jako je kapitalizace při privatizaci ruských podniků, případně i prodej pohledávek třetím zemím , dále uvedl Václav Petříček. Jde o některé další formy, kde by si měly najít prostor různé naše komerční firmy, jimž Ministerstvo financí bude ochotno dát konkrétní pověření pro tyto operace. Součástí vytvoření příznivějších podmínek pro investory z obou zemí je i podepsání dohody o ochraně investic během návštěvy českého premiéra v Moskvě. Při projednávání jejího znění se nám zdálo, že by mohla být v některých pasážích liberálnější, ale ruská strana si v několika případech vymínila určitá omezení, protože by chtěla stále ještě některá odvětví svého hospodářství ovlivňovat. Nicméně nemělo by být problémem připravit nějaký doplněk, který by v budoucnu tuto menší liberálnost mohl nahradit, či rozšířit , doplnil Václav Petříček. Vláda vytvoří podmínky Součástí aktivní vládní politiky je i snaha o vytvoření podmínek pro úspěšný rozvoj obchodních vztahů českých firem s jejich ruskými partnery. Patří sem i podepsání dohody o obchodní výměně pro rok 1994. Její přílohou je i přehled zboží, které obě strany nabízejí. Z ruské strany jde o suroviny, jako je plyn a ropa, z české o různé zboží. Ruské podniky mají zájem například o léky, vybrané potraviny, telekomunikační zařízení a náhradní díly pro strojírenské výrobky. Pokud jde o vzájemný obchod českých a ruských podniků, nelze jej chápat tak, že by česká vláda organizovala nějaké dvojsměny, či trojsměny mezi nimi. České podniky se musejí umět zorientovat a rozhodnout sami co chtějí koupit. Výhodou je, že ruská vláda má určité finanční prostředky, jejichž prostřednictvím může nakoupit důležité zboží od nás, což by mohlo být pro české podniky zajímavé. 
description Zbavují se kooperací Úspory lze najít ve všech sférách * Cílem dodávky komplexů Vše nasvědčovalo tomu, že výroba elektrických a elektronických zařízení v opavském Ostroji definitivně skončí. Poptávka po těchto výrobcích v roce 1992 rapidně klesala. Od vzniku společnosti Ostroj - Hansen &amp; Reinders v roce 1993 je tomu naopak. Měsíční obrat vzrostl ze 2 milionů Kč na 3.5 milionu a dále roste. Přes pozitivní vliv partnerství je jádro firemního úspěchu především v zavedení nových vlastních přístupů. V ekonomice, výzkumu, obchodu, využití lidí. Německý partner sem nezasahuje. Moratorium cen Firma loni nezvýšila ceny svých výrobků přes zvyšování cen vstupů. Stejný trend hodlá udržet i letos. Udržování cen znamená možnost rozšiřování počtu zákazníků mimo doly také na energetiku, do těžkého průmyslu, chemie i na železnici. Nezvyšovat ceny umožňuje i důsledná kontrola fakturace subdodavatelů. Faktura do desíti tisíc mne nezajímá, říká Josef Šimeček, (na snímku), ředitel. Ty patří do kompetence podřízených. Faktury kooperujících firem kontroluje sám a vodítkem oprávněnosti částky je mu hodinová sazba. Ta se v opavské firmě pohybuje okolo 250 Kč a je výchozí. Ředitel je ochoten respektovat i sazbu o 100 Kč vyšší, jde-li o práce na speciálních strojích, například při opracování polotovaru na stroji, který je jediný v regionu. Ale to jsou jen výjimky. Firmě však často přijdou faktury se sazbou až 600 Kč/hod. Jde o zjevné nesprávnosti a snahu kooperantů vydělat více, než odvedli práce. Následuje sdělení, že s kooperacemi je konec a hledá se nový subdodavatel. Snížili počty Ekonomický rozbor ukázal, že při výrobě jednotlivých kusů zařízení jsou kooperace přepychem. Lépe dělat sám. Objem kooperací dosahoval před 2 lety 20 %, nyní by neměl překročit 5 %. Kooperace se vyplatí u velkých sérií, které se zadají malým firmám s nízkými režiemi. Malá firma dokáže fakturovat nízkou hodinovou sazbu a o svůj výdělek nepřijde. Za velkou sérii považují v Opavě 100 a více kusů měsíčně. Malosériová výroba znamená koncentrovat většinu prací v Opavě. Práce stále přibývá a bylo nutné uvažovat o přijetí dalších pracovníků. Firma však udělala opak a stav snížila. Zásadním opatřením byla změna počtu dělníků a THP, který se změnil ze 40 : 40 na nynějších 41 : 34. Například na ekonomickém úseku byli dříve 3 lidé. Nakonec zůstala 1 pracovnice, která pracuje více jak 8.5 hodiny denně, ale je také lépe placena. Rezervy v organizaci Zatím přijímat nikoho nebudeme, říká ředitel Šimeček. Fixní náklady jsou stále stejné. A kdyby náhle práce ubylo, co poté? Přesčasovost v listopadu a prosinci 1993 činila v průměru 30 hodin na pracovníka. Lidé byli spokojeni, protože si více vydělali. Průměrný plat byl 7678 Kč. Firma šetří i tím, že nemá vedoucího výroby. Po řediteli jsou hned mistři s manažérskými platy. Každý z nich má určen měsíční úkol. Když se mu to nepodaří, přijde o 30 % platu. Firma však respektuje vlivy "vyšší moci" a pro tyto případy je vždy připraven náhradní výrobní program. Vývoj jako výroba Více jak polovina ze 34 THP pracuje ve firemním vývoji. Druhovost a náročnost zakázek se stále mění a zvyšuje. Vývojáři musí podle potřeby prokázat i schopnost vyrábět. Na loňský zářijový veletrh šla firma připravena přijmout zakázku pro České dráhy za 2.5 milionu Kč. Je to objem velmi zajímavý. Ale termín byl doslova šibeniční , připomíná ředitel Šimeček. Na vývojové práce nebyl čas, i když šlo o dodávku zcela atypickou. Hned na veletrhu po podpisu smlouvy firma objednala některé komponenty u Siemense. Z vývojářů se stali výrobci. Sice kreslili a vymýšleli, ale zároveň stále vyráběli. Obě činnosti nebylo možné oddělit, pokud chtěla firma stihnout termín. Nebylo možné připravit sérii výkresů a pracovních postupů, na jejichž základě by se rozběhla běžná výroba. Nakonec všech 15 zařízení vyrobili přímo pracovníci vývoje a předali včas. Kontakt: Ostroj - Hansen &amp; Reinders, s.r.o., Těšínská 66, 746 41 Opava, tel.:(0653 )451 11 11, FAX: (0653) 451 22 91 Foto: FREKVENČNÍ MĚNIČ: Složité zařízení, jehož výrobu v Opavě zvládli dokonale. 
description Bez počítačů by to nešlo Vars založil svůj rozvoj na holdingové organizaci a počítačích Předtím, než ustavil v roce 1990 vlastní firmu Vars, pracoval Jaroslav Přeček v podniku se dvěma stovkami zaměstnanců. Obrat tehdy činil 32 miliony korun a účtárna zaměstnávala 16 účetních. Teď má sedm firem sdružených v holdingu kolem Varsu celkem 56 zaměstnanců, loňský obrat činil dohromady přes 200 milionů korun a účetnictví pro všech sedm firem zvládají bez problémů tři účetní. Tyto výsledky by nebyly myslitelné bez příslušné organizace a bez intenzivního využívání 35 počítačů. Jaroslav Winter Jako prozřetelná prověřil čas dvě rozhodnutí. Prvním bylo vytvoření takové organizační struktury, aby umožňovala co nejefektivnější řízení. Druhým bylo zajištění takového řídicího systému, který by kromě vedení podvojného účetnictví uměl poskytovat kdykoliv aktuální informace o veškeré činnosti firmy a usnadnil tak rozhodování. Jedna střecha Vars vyvíjel od počátku s ohledem na zájmy jeho tří společníků různorodou činnost. Prodej automobilů, vydavatelství, poradenská činnost a další služby. Vše přestávalo být přehledné. Proto společníci rozdělili aktivity do jednotlivých samostatných firem. Mají v nich buď stoprocentní podíl, anebo v případě přibrání dalších společníků, expertů na danou problematiku, nadpoloviční zastoupení. S 25 zaměstnanci je největší pražský Autovars, smluvní prodejce General Motors. Ostatní mají mezi 5 až 10 zaměstnanci. Varsumat je výhradním dovozcem mycího zařízení pro automobily od firmy Vesumat, jako jediný má zahraniční kapitálovou účast. Musicvars je agenturou specializující se na pořádání různých společenských a kulturních akcí, velkých prezentací. Zároveň působí jako hudební vydavatelství zaměřené na vážnou hudbu. Varset v České Třebové se orientuje na vývoj a výrobu řídicích a regulačních systémů, mimo jiné vyrábí elektrické přímotopné kotle. Energovars v Dobré se pustil do vývoje a výroby větrných elektráren. Na podzimním strojírenském veletrhu v Brně za to získal čestné uznání. Ekovars Trenčín zastupuje firmy holdingu na Slovensku. A Vars zajišťuje pro všechny účetnictví a další ekonomické služby, zahraniční obchod a strategické řízení. Brzy by měly přibýt společné podniky v Chile a Rusku zabývající se větrnou energetikou. Všechny společnosti jsou samostatné, spolupracují mezi sebou na smluvním základě, vytváří se tak v holdingu příznivé finanční prostředí. Každá firma má samostatné účetnictví, které pro ni vede Vars. V případě Autovarsu se šlo dokonce tak daleko, že podnik byl rozčleněn do několika středisek. Na ně se rozdělily co nejobjektivněji i náklady na pronájem, energii a podobně, takže je možné snadno srovnávat úspěšnost hospodaření jednotlivých středisek a včas činit příslušná opatření. Z nouze úspěšný Proxis Ve Varsu nejdříve koupili od známé firmy klasický program pro vedení účetnictví. Ten je však neuspokojil, protože neposkytoval okamžité výsledky. Proto Jaroslav Přeček objednal vývoj programu přesně podle vlastních požadavků. Objevil schopné programátory, na týden se s nimi uchýlil do klidného prostředí a tam jim sdělil svoji představu o vlastnostech systému. Tak vznikl program Proxis. Umožňuje zadat data pouze jednou a pak už je používat v jakýchkoli souvislostech. Kdykoliv je možné vyvolat malou výsledovku, roční uzávěrku, malou řídicí uzávěrku ke kterémukoli datu. Nenahraditelný je pro sledování cash flow. Poskytuje dostatek podkladů pro plánování. Protože se program výtečně osvědčil, začal jej Varset prodávat i dalším firmám. Nedávno se dohodl se vzdělávací agenturou Kredo a ta zařadila kurzy na jeho ovládání do svého jarního a letního programu. Ne všichni pracovníci byli nadšeni, když se museli naučit pracovat s počítačem. Dnes už si však bez něho svoji práci nedovedou představit. A Jaroslav Přeček si bez hromadného nasazení výpočetní techniky nedokáže představit současný rozvoj holdingu v čele s Varsem. Kontakt: Vars, s.r.o., Kolejní 5, 160 00 Praha 6, tel.: (02) 243101 20, FAX: (02) 243102 36. Text k foto: ZASTŘEŠENÍ BUDE DOBRÉ: Bez výpočetní techniky to však nepůjde. 
news Spor o Gabčíkovo předán Mezinárodnímu soudnímu dvoru Haag - Slovensko a Maďarsko včera v Haagu oficiálně předaly svůj spor kolem soustavy vodních děl Gabčíkovo Nagymaros Mezinárodnímu soudnímu dvoru. Slovensko žaluje Maďarsko z nedodržení závazků převzatých mezinárodní smlouvou ze září 1977. Budapešť zase viní Bratislavu z jednostranně podniknutých kroků, škod vzniklých omezením průtoku dunajských vod ve starém korytě řeky a z vyvolání negativních vlivů na životní prostředí. Soud bude také posuzovat, zda smlouva z roku 1977 je vůbec platná. K mezinárodní arbitráži se oba státy uchýlily poté, co je svár zavedl do slepé uličky. Nestranné soudní posouzení bylo také hlavním závěrem zprávy odborné komise Evropské unie. Dramatičnosti sporu včera při jeho předání Mezinárodnímu soudnímu dvoru odpovídalo jen to, že se uskutečnilo v pravé poledne a že na dokumentaci důvodů obou stran stěží stačily dvě dodávky. SR i Maďarsko nezpochybňují, že se rozhodnutí soudu podvolí. Půjde však o spor velmi zdlouhavý, jak si to vynucuje jeho podstata i oprávněnost většiny argumentů. Mezinárodní soudní dvůr se k němu vyjádří nejdříve v roce 1997. 
comment Lékařská komora nadále povinná Praha (ria) - Stát by měl mít podle představ ministra zdravotnictví Luďka Rubáše možnost korigovat v extrémních případech rozhodnutí profesních komor, pokud by taková rozhodnutí odporovala zdravotní politice státu. Česká lékařská komora (ČLK) je ochotna přistoupit na to, že např. lékař, kterému neudělí licenci, se bude moci dovolávat spravedlnosti na ministerstvu. Přesto by podle prezidenta ČLK Bohuslava Svobody bylo demokratičtější, aby rozhodnutí komory mohl revokovat výhradně soud. B. Svoboda upozornil, že navzdory proklamacím o velkém počtu zdravotnických zařízení, jejichž privatizaci už vláda schválila, nebyla dosud podepsána jediná kupní smlouva na prodej nemocnice. V naprosté většině případů není totiž nový majitel schopen majetek koupit, resp. splácet, neboť mu banky neposkytnou žádaný úvěr s únosnými podmínkami. Svoboda upozornil, že 25 miliard korun, což je hodnota zdravotnického majetku privatizovaného v první vlně, bude nutno splatit z fondu zdravotního pojištění občanů. Komora chce být do budoucna především "strážcem odbornosti" svých členů, mimo jiné zavedením kreditního systému. Lékař by musel např. každých pět let prokazovat, že se zúčastnil nějakého kongresu apod., aby mu byla licence automaticky prodloužena. Pokud jde o povinné členství, podle slov B. Svobody se okresní představenstva ČLK vyslovila o víkendu pro jeho zachování. 
news O sociálních službách a transformaci ústavů sociální péče na neziskové organizace informoval prezidenta Václava Havla na včerejším pracovním setkání ministr práce a sociálních věcí Jindřich Vodička. 
news S výjimkou KAN si všechny strany finančně polepší Praha (če) - Jediným subjektem, který od druhé poloviny roku, kdy vstoupí v platnost nový zákon o sdružování v politických stranách a hnutích, přestane dostávat příspěvek od státu, bude Klub angažovaných nestraníků. Zákon totiž stanoví, že nárok mají pouze ty strany, které ve volbách obdržely tři procenta hlasů, dříve to byla dvě procenta. KAN získal pouze 2.69 procenta. Naopak z neparlamentních stran si polepší Svobodní demokraté (OH), Sdružení podnikatelů Čech a Moravy a Hnutí důchodců za životní jistoty. Od státu obdrží příspěvek ve výši nad tři miliony korun (podle počtu hlasů získaných ve volbách 1992). Dosud strany získávaly pouze 15 korun za každý získaný hlas. Tuto sumu obdržely dvakrát: jednorázově po volbách a pak , na základě roční zprávy o hospodaření, rozdělenou do čtyřletých částek. Výrazně si polepší strany parlamentní, neboť minulý týden přijatá norma určuje, že kromě ročního příspěvku (3 až 5 milionů korun) jim za každý mandát náleží každoročně půl milionu korun. ODS tak bude za mandáty dostávat 32.5 milionu korun, LB 11.5 mil., ČSSD devět mil., ODA a KDU-ČSL po 7.5 mil., ČMSS 4.5 mil., KSČM a KDS po pěti mil., SPR-RSČ čtyři miliony korun. Parlamentem přijatý klíč pro rozdělování financí nejvíce postihuje LSU. Tím, že kromě F. Trnky nikdo z poslanců zvolených na kandidátce unie nevstoupil do později ustavené strany LSU, bude jí náležet pouze půl milionu za jediný mandát. Paradoxně obdrží následnické strany (LSNS, Zemědělská strana a Strana zelených) celkem 6.5 milionu korun. 
news KLDR odstupuje z komise o příměří Soul - Severní Korea oznámila úmysl vystoupit z komise dohlížející na dodržování příměří, které v roce 1953 ukončilo tříletou korejskou válku. V tomto smyslu se včera vyjádřilo velení vojsk OSN v Koreji. Také jihokorejský prezident Kim Jong-sam včera oznámil, že severní Korea odvolala z Vojenské komise pro příměří v Koreji (MAC) svého nejvyššího zástupce. Podle názoru jihokorejských představitelů se KLDR zřejmě snaží nahradit dohodu o příměří mírovou smlouvou, kterou by podepsaly i Spojené státy. 
overview Havárie v jaderných elektrárnách Včera uplynulo pět let od černobylské tragedie. Přinášíme přehled větších nehod, k nimž od padesátých let došlo v jaderných elektrárnách: 1958 - únik těžké vody zamořené radioaktivními částicemi palivové tyče reaktoru v Chalk River (Kanada); vznikl požár, unikly otravné plyny a technický personál, který důsledky havárie likvidoval, byl ozářen; 1974 - praskl jeden z plášťů prvního energobloku v leningradské jaderné elektrárně (Rusko); zahynuly tři osoby; 1975 - při opravě potrubí unikla přehřátá radioaktivní pára v Gundremmingenu (západní Německo); 2 lidé zahynuli; 1977 - havárie na stavbě jaderné elektrárny v Clintonu (USA); mnozí dělníci zasaženi kritickou dávkou ozáření; 1977 - havárie druhého bloku Bělojarské jaderné elektrárny (Rusko) (roztavila se polovina paliva v aktivní zóně); došlo k ozáření personálu; oprava trvala téměř rok; 1978 - shořel druhý blok bělojarské jaderné elektrárny (Rusko); při zajišťování dodávky chladící kapaliny ozářeno osm osob; 1979 - havárie jaderné elektrárny Three Mile Island u Harrisburgu (USA; stát Pensylvánie); částečně roztaveno jádro reaktoru, únik radioaktivní vody; silné radioaktivní záření proniklo do širokého okolí; jeden člověk zahynul, asi 100 lidí hospitalizováno; druhá nejhorší havárie v dějinách jaderné energetiky; 1981 - v jaderné elektrárně Tennessee Valley Authority's Sequoyah I (USA) uniklo 110000 galonů radioaktivní chladicí látky; 8 pracovníků zasaženo; - únik radioaktivní vody z jaderné elektrárny ve městě Curuga (Japonsko) způsobil desetinásobný vzrůst koncentrace radioaktivních látek v zálivu Urazoko; 270 lidí ozářeno, dlouhodobý zákaz rybolovu v zálivu; - únik 3 tun radioaktivní vody v jaderné elektrárně Mihama (západní Japonsko); ozářeno 15 dělníků; - únik koncentrované radioaktivní vody v jaderné elektrárně v Hamaoce (Japonsko; provincie Šizuoka); radioaktivním zářením zasaženo 12 dělníků; 1982 - poškozeno ústřední palivové zařízení na prvním bloku černobylské jaderné elektrárny (Ukrajina); uniklá radioaktivita zasáhla město Pripjať; 1985 - havárie na prvním reaktoru balakovské jaderné elektrárny (Rusko); při výbuchu pojistného ventilu pára o teplotě 300 stupňů pronikla do místnosti, kde pracovali lidé; 14 mrtvých; 1986 - v jaderné elektrárně v Gore (USA; stát Oklahoma) se přehřála nádrž hexafluoridu uranu používaného k výrobě jaderného paliva; jeden pracovník zahynul, 100 lidí hospitalizováno, v celé oblasti zvýšená úroveň radiace; 1986 - havárie a následný požár jednoho ze čtyř reaktorů jaderné elektrárny v Černobylu (Ukrajina, dříve SSSR); zpočátku oficiálně 31 mrtvých a 145 ozářených, nejméně 100000 lidí evakuováno, zamořeno 415 obcí různé velikosti s celkovým počtem 103000 obyvatel; v dubnu 1990 žilo v zamořených oblastech ještě na 3 miliony osob, z toho 700000 dětí; v dubnu 1992 prohlásil ukrajinský ministr zdravotnictví, že počet bezprostředních obětí byl ve skutečnosti 6 až 8 tisíc; na Ukrajině je zamořeno přes 5 milionů ha půdy; v 2180 městech a obcích žije na 2.6 milionu obyvatel; ze zamořeného území bylo evakuováno pouze 163000 lidí; do dubna 1993 zemřelo na následky katastrofy 13000 lidí; 1991 - v jaderné elektrárně Kozloduj (Bulharsko) objevena po požáru dvě místa úniku radioaktivity; zamořeno jen několik čtverečních metrů, ale úroveň radiace dosáhla dvacetinásobku povolených hodnot; 1992 - havárie na třetím bloku jaderné elektrárny Sosnovyj Bor u Petrohradu (Rusko); došlo k menšímu úniku radiace (ag) 
essay Nájemní domy budou chátrat dál Robert Axamit Mluvčí Občanského sdružení majitelů domů V LN vyšel 20. dubna článek "Nájemné: úskalí regulace a úskalí liberalizace", jehož autorkou je Jana Fürstová, ředitelka odboru metodiky cen Ministerstva financí ČR. V článku je celkem věrně zachycena dikce materiálu ministerstva financí Návrh dalšího postupu při regulaci nájemného z bytů, schváleného poradou ekonomických ministrů dne 29. března tohoto roku. Některé úvahy a závěry obsažené v materiálu, zvláště ekonomické, jsou natolik poznamenané odklonem od reality, že někdy působí až humorně. Ústřední myšlenkou, z níž tento materiál vychází, je, že současné čisté nájemné v podstatě pokrývá prostou reprodukci nájemních domů a kryje veškeré náklady na běžnou (nikoli zastaralou) údržbu, na opravy a správu domů. U této myšlenky je třeba se zastavit, neboť zkušenosti ze zahraničí, práce stavebních odborníků a ekonomů, jakož i praxe vlastníků nemovitostí dokazují, že dnešní nájemné se v celorepublikovém průměru pohybuje na úrovni 20-25 procent výše nákladů. Kdo má tedy pravdu, ministerstvo financí, nebo všichni ostatní? Pro objasnění problému uveďme několik faktů. V roce 1939, kdy byla zahájena regulace nájemného, která trvá dodnes, se nájemné pohybovalo na zhruba stejné úrovni jako dnes, ovšem ceny stavebních prací byly minimálně desetkrát a mzdy zhruba sedmkrát nižší než dnes. Z rozborů hospodaření podniků bytového hospodářství v sedmdesátých a osmdesátých letech vyplývá, že na jednu korunu nájemného připadaly minimálně dvě koruny státních dotací do údržby bytového fondu. I přesto domy nezadržitelně chátraly. Po roce 1989 dochází ke stagnaci reálného nájemného, neboť růst cen stavebních a údržbářských prací odpovídá zhruba růstu nájemného. Jeden metr čtvereční podlahové plochy nově postaveného bytu stojí zhruba 10000 korun a maximální nájemné činí 72 Kč za 1 m za rok, tedy 0.7 % této částky. Práce expertů a zahraniční zkušenosti přitom ukazují, že nákladové nájemné při nezanedbané údržbě činí 3-4 % této částky, čili 300-400 Kč/m ročně při nízké inflaci. Ministerstvo financí však navzdory těmto faktům trvá na svém. Je to způsobeno tím, že ve svých úvahách se drží striktně pořizovacích cen nemovitostí, které činí v průměru 1500 Kč/m při průměrném stáří bytového fondu 46 let. Vychází tedy z účetních fikcí, které nemají s dnešní realitou nic společného. Zastavím se ještě u posledního odstavce, z něhož vyplývá, že reálné nájemné bude v případě jeho schválení prakticky stagnovat na úrovni 20-25 % reálných nákladů. Racionální kalkulace vlastníků nájemních bytů je proto povede k jedinému závěru: jakékoliv investice do oprav a modernizace nájemního bytového fondu jsou a budou ztrátové. Proto je další chátrání nájemních domů neodvratné. K tomu je třeba vzít v úvahu, že od letošního roku začne celkový počet bytů v České republice klesat, neboť úbytek bytového fondu bude vyšší než nová výstavba. Bytová krize daná úbytkem bytového fondu a zanedbáváním jeho údržby se bude dále prohlubovat. Historická zkušenost nás mnohokrát poučila, že kdykoliv byla v ekonomice dána přednost účetním fikcím a svévolným úvahám úředníků odtržených od reality, docházelo k obrovským škodám. Problém regulace nájemného není a nebude výjimkou. 
description Moskevská Coca-Cola Novou jednotku na výrobu nealkoholických nápojů v hodnotě 35 milionů dolarů otevřela v dubnu v Moskvě společnost Coca-Cola. Podnik moskevské společnosti Coca-Cola Refreshments (CCRM) vyrábí Coca-Colu, Fantu a Sprite ve dvoulitrových plastových lahvích, stáčí a balí šťávy pro stánkový prodej. Jeho výrobky jsou určeny pro moskevskou oblast, tedy trh s 12 miliony obyvatel. Osmdesát procent materiálu na výstavbu továrny CCRM bylo zakoupeno v Rusku a 70 procent materiálů, které se používají při výrobě, pochází rovněž z místních zdrojů. CCRM byla založena v listopadu 1991 jako první akciová společnost se zahraniční účastí v Rusku. (dr) 
person_interv Rozhovor s vůdcem smečky Konec podtitulku Na naše první setkání nezapomenu. Bylo krásné letní odpoledne a to, co jsme spatřili v jeho zahradě, způsobilo, že v českolipské ulici Jiřího z Poděbrad bylo najednou o něco více kyslíku. Zapomněli jsme dýchat. Luboš König seděl pod jabloní jako paša a kolem něho se vlnilo jedenáct afghánských chrtů. Dnes už jich má patnáct a jednoho greyhounda. Otevřel branku. Psi a děti, kteří přišli se mnou, se navzájem prostoupili, prolnuli a splynuli. Děti chtěly psy líbat a chrti si to trpělivě a důstojně dávali líbit. Koneckonců, tento druh psa má relativně obrovské srdce. Srdce, schopné podat obdivuhodné výkony. Magda Jogheeová Luboš König má částečný invalidní důchod: 1437 korun. Staví krby a téměř všechny vydělané peníze investuje do krmení pro své psy. V jeho smečce jsou vítězové domácích a mezinárodních soutěží. Jeden ze psů - Garry-El-Baraki Radjan, familiérně Bobeš, měl před dvěma lety třetí nejlepší čas na světě, v roce 1988 byl světovým rekordmanem. Chov Luboše Königa patří k nejlepším v republice. Fotograf Mimra tvrdí, že psi mezi sebou Luboše trpí. Že jsou pány domu, König jen host. Něco o tom vím. V Königově domě není pánů a hostů. Všichni jsou si rovni, občas někteří rovnější, ale faktem je, že uznávaným vůdcem je Luboš. Kolega fotograf říkal, že ho dobře zná. Že je to zajímavý chlap. Horolezec, který lezl i potom, co mu amputovali nohu. Určitě by s ním bylo zajímavé povídání. Měl vymyšlenou i fotku. Naaranžoval by Luboše, jak leze na skálu. Nejdůležitější by bylo, aby byla vidět protéza. Jako symbol vítězství vytrvalosti, statečnosti... nad čím vlastně? Psi by prý v tomto příběhu neměli být důležití. Napadlo mě, že Luboš pár roků v horách vůbec nebyl. A psi jsou pro něj momentálně všechno. Luboš König je také dobrodruh, podivín a blázen. "Víš, že lidi provokuješ?" "Jsem invalida. Měl bych sedět u kostela a žebrat. To je přece zdravý pohled na invalidu. A chrti by se měli pohybovat někde na zámku a ne v polorozbořeném domku bez plotu." "Jakou povahu jsi měl, než jsi přišel o nohu?" "Určitě jinou. Také jsem si myslel, že mi patří svět. Pak jsem jel 14. května 1973 na motorce stavět krb na Slapy a naboural jsem se. Do tohoto data mě často a nesnesitelně bolela hlava. Od bouračky mě nebolí. Zato mám "fantomy". Jako že mě hrozně bolí noha, kterou už nemám. Ale k té změně. Jak říkal jeden funkcionář Svazu invalidů, je smutné, že se člověk musí zmrzačit, aby získal správný pohled na svět. Ale zaplaťpánbu, že jsem mrzák jen fyzický." "Citový mrzák je na tom hůř?" "Z mého pohledu ano. Já se třeba dost stydím, jaký jsme mladým postavili žebříček hodnot. Kleňák v mém životě a změně byl... víš, co je kleňák? Kleňák je poslední, nosný kámen v klenbě. Tak kleňák byl, když jsem pořád slyšel, že morálka neexistuje. Jak neexistuje? Ten nános kolem ní je často tak mnohovrstevný, že někdy to opravdu vypadá, že neexistuje. Ale přistoupit na to, že není? Vezmu třeba peníze. Asi je dobré mít spolehlivé auto. Mně, když se to staré rozsypalo a nevím, jak budu přepravovat chrty na závody, se o tom dobře mluví. Je dobré mít video. Také mě někdy štve, že musím s nahranou kazetou, kde mám štěňata, otravovat sousedy. Jenže prachy samy o sobě? Věnovat jim život a veškeré snažení? Aby ostatní viděli, v jakém jedu fáru... tak to tedy ne. Chtěl bych být bohatší. Abych mohl dát víc psům. Některé jsem zachránil před smrtí. Světový rekordman Bobeš žil celé měsíce v prasečím chlívku. Nechci, abych se pro zachráněné psy stal další pastí. Když jsme u psů. Věřím tomu, že i oni mohou leckomu změnit žebříček hodnot. A věřím, že k dobrému." "Proč jsi si vybral chrty?" "V roce 1976 jsem ležel v nemocnici spolu s inženýrem Zdeňkem Badalcem, tehdejším ředitelem liberecké zoo. On první přivezl afghány do Československa. Vyprávěl o nich tak nadšeně, že všechna ostatní zvířata ze zoologické zahrady by hrozně žárlila, kdyby ho slyšela. Pak jsem si koupil prvního afghána. Otec ho jednou zavřel do kotelny, vypadla nějaká trubka a pes se udusil. Bylo mi hrozně, tak jsem šel a koupil si za jedenáct tisíc jeho matku." "Říká se, že afgháni jsou hloupí..." "Gazzi si uměl odemknout sám dveře. Často jsme ho našli, jak leží zablácený v posteli. Je to chytrá rasa. Že jsou hloupí, o nich většinou prohlašují ti, kdo jsou zvyklí zacházet se služebním plemenem. Afgháni jsou jiní. Svérázní a umínění. Neposlouchají na klasické povely. Musí se na ně jinak a musí se to umět. Nejsou zvyklí poslouchat tak, jak bychom si to představovali. Nenechají ze sebe dělat blbce. Jsou to partneři, osobnosti, zranitelní jako my." "Když jsi zůstal bez nohy, proč jsi potřeboval čtyřnohého a ne dvounohého přítele?" "Je to složité, provázané. Občas, když nemám nic kloudnějšího na práci, nad tím přemýšlím. Od dětství jsem měl nějaké zvíře. Moje rodina mě spíš dloubala pod žebra než ochraňovala. Ačkoliv jsem byl nejmladší. To si nestěžuju. Potřeboval jsem někoho. V životě pak přišly různé zlomy. Rozvody, smrt družky, kterou jsem měl rád, úraz... Vylízal jsem se díky psům. A stejně nemám dojem, že je to náhrada. Jen veliká potřeba. Udělal bych pro ně všechno." "Po horách se ti nestýská?" "Těžko říct. Když jsem se dostal z nejhoršího, byly hory jediné, co mě drželo nad vodou. Uměl jsem to i s protézou. Jeden můj francouzský kamarád, horolezec, mi chtěl ještě za socialismu přivézt dokonalou protézu. Neprošel s ní celnicí. Tak si ji pověsil ve své hospodě na stěnu. Visí tam ta moje imitace nohy v Chamonix dodnes. Ale k horám. Asi nejvíc se mi stýská po Tatrách. Tam jsem zažil z horolezeckého života to nejkrásnější i nejhorší. Maximální zážitky obou pólů. Ale miluji i pískovce. Vždycky, když jedu autobusem a nastoupí ve Svojkově kluci s báglem, je z nich cítit pískovec, tak mě začnou svrbit ruce..." "A nejsou to fantomy?" "To teda ne. Jenže s tím, jak se zvětšovala moje smečka, ubýval čas na lezení. Jsem zralý akorát na to, abych si jednou za rok vyhodil z kopyta, vykonal vzpomínkovou cestu a zašel na pískovec." "Proč jsi chtěl zdolávat hory a velehory?" "Chlapi si rádi měří síly, něco dokazují. Taky proto, že v osmi jsem se chtěl vyrovnat o dvanáct let staršímu bráchovi. Dál to bylo jednoduché. Jsem člověk, který - když už se do něčeho dá - nerad prohrává. Třeba si nesáhnu na slunce... ale dosáhnu alespoň toho, čeho jsem schopen." Foto: L. Mimra/Fotoport/ 
invitation Antonína Dvořáka a Bedřicha Smetanu bude hrát Wihanovo kvarteto dnes v pražském kostele sv. Šimona a Judy. Výtěžek benefičního koncertu pořádaného nadací "Braillo - Fond slepých" bude věnován na podporu výroby knih ve slepeckém písmu. Vstupenky jsou k dispozici v pokladně FOK, v Rudolfinu a před začátkem koncertu i na místě jeho konání. 
sport Rozhodnutí na poslední chvíli Charouz pojede s 'enkem' a na Pikes Peak se vrátí Konec podtitulku Praha (šc) - Dnes odjíždí automobilový závodník Antonín Charouz v barvách týmu Marlboro do Colorado Springs, aby zde poprvé trénoval na slavný závod do vrchu na Pikes Peak, jehož ostrý start bude 4. 7. Na poslední chvíli se rozhodl, že nepojede ve třídě A, nýbrž s Fordem Coswort Escorth ve třídě N, tedy s menšími povolenými úpravami. "Chtěl bych vyhrát třídu a nasbírat zkušenosti, abych za rok vyhrál alespoň mezi cestovními automobily," shrnul stručně svůj cíl A. Charouz. Znamená to mimo jiné, že původně ohlášený konec kariéry se minimálně o dvanáct měsíců odkládá. Závod, v němž je výškový rozdíl mezi startem a cílem 2500 m, přilákal letos na 1000 zájemců o start. Čtvrtina prošla výběrovým řízením pořadatelů a jen 150 se po kvalifikaci v deseti kategoriích postaví na start neoficiálního mistrovství světa automobilů do vrchu. 
person_interv Musil přijel zapomenout Obránce z Calgary poslední českou posilou Konec podtitulku Val di Fassa (tob) - "Jsem zklamaný z toho, že jsme prohráli již vyhranou sérii, ale jsem rád, že se ještě mohu odreagovat na mistrovství světa a prodloužit si tak sezonu a zapomenout," byla první slova Františka Musila, obránce Calgary Flames, který se jako jediný ze současného reprezentačního výběru podílel na zisku titulu světových šampiónů v Praze v roce 1985, po příjezdu do Val di Fassa. Plameny vedly v sérii prvního kola o Stanleyův pohár nad Vancouverem Canuks už 3:1 na zápasy, ale další tři utkání prohrály v prodloužení. "Pátý rok za sebou se Calgary buď nedostalo do play off, nebo nepřežilo první kolo. Vypadá to na velké změny v celém klubu. Jestli se budou týkat i mne a Roberta Reichla? Všechno je možné. Jsme tam vlastně už čtyři roky, vina tedy padá i na nás. Osobně jsem ale byl se svými výkony v základní části, kdy jsme vyhráli naši divizi, i v play off spokojen." František Musil dostal za úkol pozdravovat všechny od Roberta Reichla, kterému bylo hodně líto, že už na něj místo v týmu nezbylo. "Takový už je život. Mužstvo potřebovalo obránce, byla tedy řada na mně. Zrovna tak musela ustoupit manželka (bývalá tenistka a dcera trenéra hokejistů Jihlavy Jaroslava Holíka Andrea - pozn. red.)." Musil dorazil po vyčerpávajícím letu z Calgary přes Frankfurt nad Mohanem do Mnichova a po čtyři hodiny trvající jízdě autem do Val di Fassa, sto padesát pět minut před úvodním bully našeho zápasu se Švédy. "Snažil jsem se odpočívat, moc jsem nespal. Ani teď nedokážu říci, jak se cítím. Uvidíme na ledě..." 
weather Nad územím České republiky je dnes celkové množství ozonu 369 Dobsonových jednotek, což jsou 4 procenta pod dlouhodobým průměrem. 
sport Vladimír Šmicer oblékne ligový dres Slavie až na podzim Foto Karel Cudlín - LN 
news Transport Rusů se drahám vyplácí Praha - Téměř 18 milionů korun inkasovaly České dráhy za přepravu transportů ruské armády z bývalé Německé demokratické republiky přes Českou republiku, které směřují dále přes Slovensko a Ukrajinu do Ruska. Uvedl to včera vládní zmocněnec pro mimořádné přepravy, náměstek generálního ředitele Českých drah Jan Zenkl. V lednu utržily České dráhy 136 tisíc korun, v únoru 1.2 milionu, v březnu 7.5 milionu a v dubnu 9.15 milionu korun, a to "samozřejmě v tvrdé měně", zdůraznil Zenkl. Realizuje se tak podle něho mezivládní dohoda uzavřená 18. prosince 1992. Česká republika i Slovensko tuto dohodu po rozdělení Československa převzaly. Zenkl ocenil, že ji oba nástupnické státy plní bez nejmenších problémů. Jak dlouho ještě budou českou železnicí transporty s ruskou vojenskou technikou přepravovány, dnes údajně nelze odhadnout. 
news Kritická situace v zairských táborech Goma/Ženeva - Pracovníci mezinárodní humanitární pomoci rwandským uprchlíkům v zairském městě Goma včera oznámili, že bezpečnostní situace v táborech se zhoršila tak prudce, že už nemohou zaručit svou normální činnost. Úřad vysokého komisaře OSN pro uprchlíky má obavy, že ani zairská vláda nebude schopna zajistit bezpečnost pracovníků humanitární pomoci ani stovek tisíc uprchlíků. Rwanda vyzvala generálního tajemníka OSN Butruse-Butruse Ghálího, aby OSN vytvořila mezinárodní tribunál, který by soudil zločince z občanské války. 
news Dvoubarevná dvojčata Nad vědeckými teoriemi zvítězil smíšený britský pár, kterému se narodila dvoubarevná dvojčata - jedno černé a jedno bílé pleti. Jak včera uvedl britský tisk, pravděpodobnost, že se smíšenému páru - v tomto případě bílé ženě a jejímu partnerovi černé pleti - narodí dvojčata různé barvy kůže, je podle lékařů milion ku jedné. Když se narodili, byli trochu do modra. Za pár dnů zrůžověli, vypráví šťastný otec, devětadvacetiletý Curtis Simmons a dodává: Ale po týdnu jsme zjistili, že Reece má tmavou pleť a černé vlasy jako já, zatímco jeho sestřička Louise je bílá a světlovlasá jako Marion. 
essay Experimenty na zvířatech a staré zaběhané stereotypy Radovan Valeš, Předseda Ligy na ochranu zvířat Na rozdíl od fyzioložky Anny Vašků, která se v závěru svého článku (LN 9. 8.) obává kladné odpovědi na otázku, zda je v Čechách konec experimentům na zvířatech, musím říci, že si to velmi přeji a věřím, že tento stav jednou nastane nejen v Čechách. Že autorka zcela pomíjí aspekty filozofické a etické mne nepřekvapilo tolik jako to, že zde prezentuje i řadu závažných nepravd a polopravd a celý tento problém ve výsledku zjednodušuje a zlehčuje. Důvody mohou být velmi rozličné - neochota či neschopnost smířit se s tím, že pohledy na použití zvířat k experimentům již i u nás nejsou tak unifikované jako v nedávné minulosti. Není nutné příliš zdůrazňovat, jakou úlohu přisoudil minulý režim zvířeti - spotřební materiál. Vždyť je přece tak snadné si zvířata v požadovaném množství a s požadovanými parametry namnožit. Může tu ovšem hrát roli i neochota či neschopnost vzdát se dlouhodobě zaběhlých pracovních stereotypů, nebo i neznalost celé šíře problému. Jsem natolik realista, že si opravdu nepředstavuji, že by bylo možné ukončit všechny experimenty na zvířatech okamžitě a v plné šíři. Lze však ukončit pokusy nesmyslné a zbytečně bezpočtukrát opakované. Existuje mnoho oblastí, kde je již možné pokusy na zvířatech nahradit alternativními metodami, nebo alespoň počet pokusných zvířat podstatně snížit. Přesto se tak dosud děje zcela ojediněle. Že to opravdu možné je, dokazuje právě i projekt Tempus, který s lítostí zmiňuje i autorka článku. Názor, že vyloučení zvířete z experimentů a jeho náhrada alternativními metodami možná je, podpořil i průběh mezinárodního symposia Alternatives to Animal Experimentation, které uspořádala v květnu t. r. v Hradci Králové Univerzita Karlova, a jehož se účastnily vědecké špičky biomedicinského výzkumu ze zahraničí i ČR. Autorka uvádí v souvislosti s testováním kosmetiky pouze tzv. kožní testy, které dle ní představují pro pokusného králíka něco jako banální dočasnou nepříjemnost - zarudnutí ušního boltce. Kožní testy jsou však jen jednou součástí souboru zkoušek, kdy se stanovuje či ověřuje toxicita a kdy se přípravek pokusnému zvířeti aplikuje například i do zažívacího ústrojí, do očí apod. Toto testování se týká prakticky všech přípravků, u nichž je předpoklad, že s nimi bude člověk přicházet do přímého kontaktu. Je to tedy i celá tzv. chemie pro domácnost - prací a čisticí prostředky, jsou to ale také i velmi toxické a agresivní látky ze skupiny agrochemikálií, nátěrových hmot apod. Pokusné zvíře si v těchto případech opravdu vychutná průběh otravy akutní nebo chronické až do samého konce. Škoda, že se autorka opomenula zmínit, jaký význam má pro pokusné zvíře odborný termín ukončení pokusu. Zvířata jsou po skončení pokusu všechna utracena. Možná, že na jednom pracovišti jedné vysoké školy se opravdu jedná jen o několik desítek zabitých pokusných zvířat, na celém světě už je to odhadem kolem 50 milionů ročně, v ČR se odhad pohybuje v rozmezí od 1 do 2 milionů za rok. Pokud by etické komise fungovaly v takovém složení a tak, jak popisuje autorka situaci na svém pracovišti, bylo by to obdivuhodné. Mně je naopak známo, že na většině pracovišť jsou v těchto komisích jen lidé, kteří sami pokusy provádějí a jsou profesně a tedy i existenčně s pokusným pracovištěm spjati. Že v činnosti etických komisí není dostatečně obsažena objektivní oponentura a že komise tedy nemohou zájmy zvířat dostatečně hájit, ačkoliv právě toto by mělo být jejich hlavním smyslem. Mnohé ve prospěch zvířat lze učinit okamžitě, mnohé lze alespoň okamžitě začít. Nesmí k tomu však chybět ta základní a nutná ochota. 
news Krátce Petr Kalandra naváže na loňské CD převzatých hitů světových písničkářských hvězd druhým dílem. Album se bude natáčet na přelomu září a října a vyjít by mělo ještě do konce roku. Reedice se na podzim dočká první deska Marsyas, kde Kalandra dříve hrál společně s Oskarem Petrem a Zuzanou Michnovou. 
essay Budou okresy jen čáry na mapě? Problém okresů vůbec nevznikl v poslední době v souvislosti s otevřením řešení vyšších územních celků. Jeho kořeny spočívají v územní reorganizaci provedené v roce 1960. Tehdy ve zdůvodňovacím projevu prvního muže strany a státu A. Novotného jako jeden z hlavních důvodů byla uvedena velká úspora, která měla následovat. Nově vytvořené okresy z těch, které se historicky vyvinuly, se někde povedly, u jiných se brzy začala projevovat řada problémů. Objevily se i rozpory ve stanoviscích stranických funkcionářů, jindy vzorně jednotných. Dva z největších okresů dokonce vznikly jako experiment pro uvažované zřízení vyšších územních celků, ke kterým se mělo v budoucnosti dospět. Jednalo se o okresy Šumperk a Bruntál. Tento experiment však nebyl nikdy nikým hodnocen. Již v šedesátých letech se ozvaly kritické hlasy k fungování nových okresů, nesouhlas se současným stavem projevili občané i instituce v průběhu Pražského jara. Srpen 1968 však umlčel všechny pokusy o řešení. Ihned po revoluci 1989 se problémy znovu vynořily na povrch. U žádostí občanů, které jsou adresovány Parlamentu ČR a ministerstvu vnitra, se vždy nejedná o zřízení nových okresů, ale jde o jejich obnovení tam, kde k tomu jsou důvody. U mnohých žádostí jde o podmínky praktického života, které asi nejsou z Prahy tak patrné. V novinových článcích se vyskytují společenská a ekonomická stanoviska k obnovení okresů, ale jejich autoři vůbec nehodnotí fungování dosavadních okresů včetně ekonomických podmínek. Menší okres s menším počtem kvalifikovaných pracovníků může být efektivnější a ekonomičtější než některé současné uměle vytvořené kolosy. Rozhodnutí parlamentu bude mít dlouhodobý účinek a musí tedy vycházet z faktů každého území zvlášť. Doufám, že členové vlády i poslanci parlamentu budou před rozhodnutím hodnotit vzniklé problémy ze všech hledisek a komplexně ku prospěchu těch, kterých se to týká. Z dopisu Vladimíra Blucha, Krnov 
sport Mach prý Spartu neprodá Po vyřazení Sparty z Poháru mistrů nám na několik otázek odpověděl její předseda Petr Mach. Jak jste viděl zápas? Byl to kvalitní zápas jen ze strany Göteborgu. U mě se potvrdily obavy, které jsem měl už před začátkem poháru, že mužstvo na to prostě nemá. Určitě fyzicky, což zavinila už špatná zimní příprava. Podle mého musí dojít k dalším změnám. Ne už personálním, ale organizačním. Díváme-li se střízlivýma očima, jasně vidíme, že Sparta je v háji. Nemá natrénováno, nemá kvalitní profesionální organizaci kolem mužstva. Nemáte pocit, že kádr už není tak kvalitní? Nestálo za úvahu půjčit si na posily od banky? Když si půjčíte půl miliardy, nakoupíte dva hráče, a přesto do Ligy mistrů nepostoupíte, co pak... V našem kádru jsou velká jména. Stejně zvučná. Samozřejmě jsme mohli lépe doplnit, ale spíše jsme se měli podívat po zahraničním hráči než se přetahovat s jinými kluby o Šmejkala a přeplácet ho. Jestli mám dát za kluka, který zazářil v české lize jednu sezonu, 18 milionů korun, tak to je milion marek a tudíž roční smlouva pro Völlera. Mezi odborníky se vedla polemika, že v případě vyřazení z Ligy mistrů do roka Spartu prodáte... Určitě by si to spousta lidí přála... Já jsem veškeré jiné aktivity přenesl na rodinu, sám žiji jen fotbalem a o tomhle neuvažuji. Sparta je nadále neprodejná, ale kapitálově se v ní může podílet nějaký silný finanční partner. Určitě to nebude jednotlivec, spíše banka či koncern, který nebude mít majoritní podíl. (krb) 
sport Ruský tým se třemi trenéry Ve Zlíně Bukačova premiéra na významném mezinárodním klání Zlín - Utkání Česká republika - Rusko zahájí 1. září v 16.30 hod. ve Zlíně mezinárodní hokejový turnaj Pragobanka CUP 94. Večerní zápas Švédsko - Slovensko poté začne na zlínském stadionu Luďka Čajky ve 20 hodin. Zápasy pokračují denně až do 4. září, kdy turnaj vrcholí střetnutím Rusko - Švédsko a ČR - Slovensko, řekl ve Zlíně ředitel pořadatelské firmy Teleaxis Praha Miloš Broukal. Tým ČR poprvé na významném mezinárodním klání povede trenér Luděk Bukač s asistentem Zdeňkem Uhrem. Změny doznal celý realizační tým. Povoláni nejsou hráči ze zahraničí, poněvadž dle člena výkonného výboru Českého svazu ledního hokeje Karla Jankoviče staví trenér Bukač na domácích hráčích. Jde o změnu proti dřívějšku, kdy se dávala přednost hokejistům působícím v zahraničí. Tři trenéři povedou na Moravě ruský tým. Vedle Borise Michajlova to budou Gennadij Cygurov a Igor Tuzik. Také ruský kolektiv je postaven z domácích hráčů. Trenér Švédů Bosse Berglund pozval nejvíce hráčů z oddílů Leksands IF a Brynäs Gävle. Slováci přijíždějí v nejsilnější sestavě, včetně hokejistů, kterým skončily zahraniční angažmá. Slováci chtějí postoupit do elitní skupiny A mistrovství světa a tomu podřídili přípravu. Včetně pozvánky hokejistům, končícím pobyt za mořem. V dubnu 1995 je totiž čeká kvalifikační turnaj o postup ze skupiny B, který pořádají na Slovensku, řekl M. Broukal. Potvrdil, že vítěz Pragobanka Cup 94 ve Zlíně obdrží 45000 amerických dolarů. Druhý 20000, třetí 10000 a poslední tým 5000 dolarů. Náklady na uspořádání turnaje činí zhruba 13 milionů korun. Zájem o účast v příštím roce projevili Finové a Němci. Potřebovali bychom dva stadiony, dva organizační výbory a turnaj by se protáhl. Nabízí se spolupráce s ligovým Vsetínem, ale to vše musíme teprve zvážit, dodal M. Broukal. 
plot Z očí do očí Arnošt Lustig, jeden z nejvýznamnějších českých prozaiků naší doby, žije od konce šedesátých let v exilu. Vyučuje autorskou tvorbu na American University ve Washingtonu a jeho knihy vycházejí v četných anglických překladech. V pořadu Z očí do očí vystoupí už potřetí. Mezi témata rozhovoru bude patřit současná situace ve Spojených státech, proměny lidských představ o štěstí a seberealizaci a Lustigovy zkušenosti z dalšího pobytu v Praze. (ap) (ČT 2 - 21.35) 
news Češka vychází ze soudních spisů Praha (ma, čtk) - Žádnou žalobu od podnikatele Vratislava Čekana jsme dosud nedostali, sdělil včera LN předseda výkonného výboru Fondu národního majetku Roman Češka. Podle jeho slov také zatím soud nerozhodl, jak bude vyřešen spor mezi FNM a V. Čekanem o platbu firmy Elektroodbyt, kterou získal Čekan ve veřejné soutěži. Snaha V. Čekana najít původ informací, z nichž předseda FNM v tomto případě vychází, když hovoří o zastavení části majetku bývalého Elektroodbytu, vzbuzuje u R. Češky úsměv. Pan Čekan může tyto informace získat ze stejného zdroje jako já - jsou obsaženy ve spisech a žalobě, kterou na něj podal fond, řekl R. Češka. 
plot Děvče ze Zlatého západu Giacommo Puccini ( 1858 - 1924 ) pochází ze staré hudebnické rodiny . Pucciniho opery patří dodnes mezi nejčastěji uváděné . Mezi nejoblíbenější stále patří Bohéma , Madame Butterfly , Turandot . Méně známá je opera Děvče ze Zlatého západu , jejíž premiéra roku 1910 byla senzací . Při pobytu v Americe Pucciniho zaujala činohra , kterou napsal D . Belasco , autor Madame Butterfly . V televizním záznamu opery z Londýnské královské opery uvidíme v hlavních rolích P. Dominga a C. Neblettovou . ( jež ) ( ČT 2 - 20.10 ) 
description Ceny klesly, ale obrat burzy vzrostl Čtvrteční podstatný nárůst objemu obchodu vylepšil týdenní bilanci Michal Achremenko Celotýdenní obchodování uzavřela pražská burza nejednotně. Při poklesu indexu PX 50 o 0.03 % na 721.8 bodu došlo zároveň k mimořádnému zvýšení objemu obchodu, o téměř sto miliónů korun, na 264849 mil. Kč. To může znamenat pouze jediné. Obchodníci projevili zájem o akcie menších podniků, zatímco slavná jména, která jsou v indexu obsažena, včera zůstala stranou. Celotýdenní objem obchodu dosáhl 696837 mil. Kč a byl o 115 miliónů vyšší než suma předchozího týdne. Index burzy však za uplynulý týden oslabil celkem o 6.3 bodu. Na trhu kotovaných akcií byl zaznamenán vzrůst cen u devíti titulů, největší, o 8.05 %, měl IF Bohatství (kurs 944 Kč). Pokles postihl osm titulů, nejhlubší, shodou okolností také investiční fond, Creditanstalt IPF. Jeho akcie oslabily o 4.76 % na 1050 Kč. Cena sedmi emisí na tomto trhu zůstala v porovnání s úterní seancí beze změn. Přímé obchody se odehrály s osmi emisemi cenných papírů a prim hrály opět akcie ČEZ s objemem téměř 96 miliónů. Objevily se i akcie investičních fondů, Bankovního IF a HIF Dividendový, i když v celkem zanedbatelných objemech několika miliónů korun. Neúnavný favorit pražské burzy, akcie ČEZ, se objevily jako první rovněž i na žebříčku dvaceti nejobchodovanějších v automatickém obchodním systému. Jejich kurs klesl včera o 0.30 % na 1645 Kč, ale obchodní objem 6536 mil. Kč je vytlačil na zmíněné první místo. Pokud však srovnáme, jakých objemů bylo zapotřebí k umístění na čelních místech v minulosti, zjistíme propastný rozdíl. Hodnoty desítek miliónů byly vcelku běžnou záležitostí. Nicméně je zřejmé, že burzu čeká v brzké době oživení obchodu a že objemy v týdenním souhrnu budou stoupat. V souvislosti s přechodem na pětidenní cyklus obchodování zcela určitě však denní objem naopak klesne. 
essay Z okresů Ostrava - Jeden z důvodů nižšího počtu nově evidovaných absolventů spatřuje ředitel Úřadu práce v Ostravě Zdeněk Prouza v jejich snaze prodloužit si dobu letního volna. Podle něj lze očekávat, že počet uchazečů o práci z řad absolventů výrazněji vzroste až v září. Za hlavní důvody jejich těžšího uplatnění na trhu práce označil nesoulad profesní struktury učebních oborů a požadavků na trhu práce, nedostatečnou praxi v oboru a absenci základních pracovních návyků. Navíc podle něj představují absolventi gymnázií a mladiství po ukončení základní školy pro zaměstnavatele stále nekvalifikovanou pracovní sílu. Současný vývoj údajně potvrzuje, že naopak kvalifikovaní absolventi, jejichž studijní obor odpovídá požadavkům trhu práce, nemají s pracovním uplatněním problémy. Do budoucna je třeba se více soustředit při zavádění nových studijních a učebních oborů na skloubení jejich obsahu a struktury s požadavky trhu práce. Proto spolupracujeme se školským úřadem, školami, učilišti a dalšími organizacemi, uvedl Z. Prouza.(hm) 
news Svobodná Evropa definitivně do Prahy New York - Americká vláda a Kongres včera s definitivní platností schválily přesun rozhlasových stanic Svobodná Evropa a Svoboda do Prahy. Potvrdil to výkonný ředitel americké Rady pro mezinárodní vysílání R. McBride. Z pohledu Washingtonu byly všechny náležitosti vyřízeny. Nyní je na řadě vedení rozhlasových stanic, které má vejít ve styk s příslušnými českými úřady a sjednat podmínky nájmu budovy bývalého federálního parlamentu, začít budovat studia a rádia přestěhovat. Podle McBrida by mělo být veškeré vysílání a naprostá většina činnosti rádií v Praze do června. Kongres na stěhování určil částku 19 miliónů dolarů, ale na zahraniční vysílání celkem asi 230 miliónů dolarů. 
description Placení učebnic by nemělo být šokem Praha ( kva ) - Koncem loňského roku přijala vláda nařízení , kterým se upravují podmínky pro poskytování základních školních potřeb a učebnic žákům základních a středních škol . Zatímco na základních a speciálních školách budou běžné učebnice nadále zadarmo , středoškoláci si je začínají platit . Letos však ještě ne plně a ne všichni . Školy budou rozprodávat své zásoby knih za poloviční cenu . Kromě toho jsou ředitelé povinni počítat až s třiceti procenty sociálně slabších , jimž je třeba knihy půjčit , ovšemže bezplatně . V příštím roce se podíl neplatících sníží na dvacet a další rok na deset procent . Vedení gymnázia v Praze 6 Arabská půjčuje učebnice dětem z těch rodin , které berou státní vyrovnávací příspěvek . Plných třicet procent jich však není . Ani v průmyslové škole chemické v Křemencově ulici nevyužilo možnosti vypůjčení tolik žáků . Ředitel Michal Běhounek LN řekl , že placení učebnic nepovažuje za přílišnou zátěž rodinných rozpočtů už proto , že si studenti budou moci použité knihy prodávat mezi sebou za zlomek původní ceny . Podle jeho názoru se k nim budou alespoň chovat šetrněji než dosud . Letos zaplatí za sadu učebnic odkoupených od školy kolem 160 korun . Základní učební pomůcky , jako třeba sešity , dostanou bezplatně jen žáci prvních tříd základních škol , a to až do výše 200 korun . Například vedení gymnázia Arabská se však domluvilo se zásobitelem , že přijede s nákladním autem až ke škole a bude tu prodávat potřebné pomůcky s malou slevou . 
collection Němci vlastní 90 % českého cementu Mariánské Lázně - Česká vláda je připravena omezit vývoz levného cementu do Německa. Vzhledem ke zvýšené tuzemské poptávce je dobrovolné zavedení kvót také v zájmu Čechů. Uvedl to po setkání s ministrem průmyslu a obchodu ČR V. Dlouhým jeho bavorský kolega O. Wiesheu. Z údajů české vlády vyplývá, že už dnes je přes 90 procent českého průmyslu cementu v německých rukou. Stavba německé části ropovodu z Ingolstadtu do Kralup nad Vltavou začne podle Wiesheua ještě letos. V Čechách se první potrubí položí již 1. září. Wiesheu uvedl, že bavorská část dálnice z Prahy do Norimberka nebude patrně dokončena do konce roku 2000 pro nedostatek finančních prostředků. Český úsek dálnice by přitom měl být dokončen do roku 1997. 
survey Územněsprávní uspořádání českou veřejnost příliš nepálí Praha - Česká veřejnost nepovažuje problematiku územněsprávního uspořádání ČR za příliš naléhavou. Vyplynulo to z výsledků šetření Institutu pro výzkum veřejného mínění provedeného začátkem července na reprezentativním souboru 1097 obyvatel. Problém územněsprávního uspořádání považuje 29 % občanů za málo naléhavý a podle 22 % obyvatel o žádný problém ani nejde. Naopak za velmi naléhavou označilo otázku územněsprávního uspořádání 8 % dotázaných a za naléhavou 23 %. Na Moravě a ve Slezsku je procento lidí, kteří problém uspořádání pociťují jako závažný, jen nepatrně vyšší. Naléhavost problému územněsprávního uspořádání pociťuje ve srovnání s rokem 1992 o polovinu občanů méně. Menší procento obyvatel než v minulosti se také domnívá, že s řešením problému územněsprávního uspořádání je nutné spěchat. Názor, že je třeba vytvořit vyšší územněsprávní celky pro lepší fungování státní správy a samosprávy, vyslovilo 33 % dotázaných. Naopak 42 % občanů soudí, že to není nutné. 
news Násilník v baru Ohrazenice (jop) - Ve Family baru v Ohrazenicích se střetli dva hosté.V. A. (1938) zde otvíracím nožem v podnapilém stavu bodl 31letého K . M. do břicha. Tím mu způsobil 10 cm dlouhou ránu. Poškozený utrpěl těžké zranění a bojuje v pardubické nemocnici o život. Násilník byl nejdříve převezen na záchytnou stanici a vyšetřovatel jej obvinil z pokusu vraždy, za nějž může být potrestán odnětím svobody až na 15 let. 
sport Hry dopingového společenství národů Kanadská policie zatím marně pátrá po šesti atletech z Ghany a po boxerovi ze Srí Lanky Victoria - Godson Sawah z Ghany, boxer bantamové váhy, běžec Horace Dove-Edwin ze Sierry Leone a jamajský překážkář Robert Foster jsou dalšími dopingovými hříšníky Her Britského společenství v kanadské Victorii. Fosterovi, šestému na 110 m překážek, bylo prokázáno užití nedovoleného povzbuzujícího prostředku efedrin. Boxer Sawah musel vrátit bronzovou medaili, neboť v jeho vzorku byl odhalen furosemid, zakázané diuretikum, kterým zejména boxeři nebo zápasníci rychleji snižují svoji hmotnost. Vzhledem k tomu, že Sawahovi je pouze 19 let, nezakázal mu odvolací výbor her účast na příštím podniku v roce 1998, o jejichž pořadatelství usiluje hlavní město Malajsie Kuala Lumpur. Stejné štěstí neměl Horace Dove-Edwin, stříbrný medailista z běhu na 100 m. Dvaatřicetiletý sprinter užil nedovolený anabolický steroid stanozolol, musí vrátit medaili a navíc byl vyloučen z příštích Her Commonwealthu. Dopingové skóre letošních Her Britského společenství národů tak o víkendu zaznamenalo sedmý případ. Jako první byl odhalen již na letišti před zahájením vlastních soutěží nigerijský atlet Udeme Ekpeyong, jemuž celníci objevili v jeho zavazadlech zakázané anabolické steroidy, dalšími dvěma atlety, kteří byli usvědčeni z užití dopingu, byli anglický koulař Paul Edwards a jeho reprezentační kolegyně běžkyně na 800 m Diane Modahlová. Britský deník Guardian v této souvislosti otiskl zprávu, kterou získal v sídle Mezinárodní atletické federace (IAAF) v Monte Carlu a podle níž vyšlo najevo v posledních dnech dalších dvacet pozitivních dopingových vzorků. Mluvčí IAAF Christopher Winner však informace v novinách dementoval: Otázka deníku zněla, kolik atletů bylo testováno v posledních čtyřech měsících. Odpověděli jsme, že přinejmenším dvacet závodníků se podrobilo soutěžním a mimosoutěžním odběrům. Celý dialog byl tedy špatně pochopen, takové číslo je fiktivní. Kategoricky odmítám výrok o dvaceti pozitivních A zkouškách. Nejen doping odvádí pozornost od sportovních výkonů. Kanadská policie totiž pátrá po sedmi reprezentantech, kteří v průběhu her opustili atletickou vesnici a zdržují se na neznámém místě. Jedná se o šest atletů z Ghany a jednoho boxera ze Srí Lanky. Náčelník místní policie Barrie Kidd uvedl, že žádný ze sedmi pohřešovaných se zatím nepokusil požádat v Kanadě o azyl. Přesto se i v Kanadě sportovci činí. Vítězný čas Frankieho Frederickse z Namibie na 200 m ( 19.97) byl nejhodnotnějším výkonem pátečních soutěží. Mistr světa ze Stuttgartu znovu porazil Angličana Johna Regise a sebral mu navíc i rekord her, který držel časem 20.36. Regis chyběl na srpnovém evropském šampionátu v Helsinkách, protože ho trápila zraněná achillovka. Po triumfu na 400 m přidala další zlato i na poloviční trati Australanka Cathy Freemanová, v běhu na 400 m překážek dominoval mistr světa z Tokia Samuel Matete ze Zambie. Matete se rozhodl startovat v Kanadě na poslední chvíli poté, co obdržel od národní atletické federace finanční odměnu ve výši 16000 dolarů, kterou mu Zambijský atletický svaz dlužil již od roku 1990. Na stejné trati žen dominovala světová rekordmanka Sally Gunnellová z Anglie. Stříbrnou medaili pro Jihoafrickou republiku vybojoval v běhu na 800 m Hezekiel Sepeng, který je prvním černým Jihoafričanem, jenž získal medaili na Hrách Commonwealthu. 
collection Krátce Petr Klimeš vyhrál silniční běh v rakouském Klosterneuburgu. Mistrem světa profesionální boxerské organizace WBC v bantamové váze se stal Hector Acero Sanchez. V Atlantic City porazil dosavadního držitele titulu Tracyho Harrise Pattersona na body 2:1. Osmadvacetiletý mistr světa polotěžké váhy Mezinárodní profesionální boxerské federace (IBF) Američan Jake Rodriguez obhájil v Bushkillu ve státě Pennsylvania svůj titul. Britský boxer Chris Eubank obhájil v Cardiffu podvanácté svůj titul mistra světa v polotěžké váze Světové boxerské organizace (WBO). 
description Se jménem Rover se většinou vybaví klasický terénní automobil. Automobilka Rover (od letošního roku v ní má majoritu bavorská firma BMW, na snímku model 214i) však vyrábí velice kvalitní až luxusní vozy. Jako jedna z mála světových firem však právě Rover (rovněž i Porsche) nemá oficiální zastoupení, ačkoliv auta těchto značek jezdí na našich silnicích. V seznamu oficiálních dovozců jsou kromě obecně známých značek i Maserati a Lotus. Nováčkem je kupodivu Moskvič. Celkem je na našem trhu nabízeno 38 značek osobních vozů a 19 výrobních značek motocyklů všech kubatur.Foto 
caption Manželé Václav a Olga Havlovi přivítali na své venkovské chalupě americkou velvyslankyni při OSN Madeleine Albrightovou Foto Zdeněk Merta - LN 
caption Na obrovských daňových únicích se podílel i prodej nelegálně dovážených cigaret Foto archív 
news Kuba je ochotna jednat s USA Havana - Kuba v noci na sobotu znovu potvrdila ochotu jednat s USA o uprchlické krizi. Oznámil to kubánský ministr zahraničí Robaina. Podle jeho vyjádření nemá Havana nic proti zahájení jednání. Prezident Clinton ale řekl, že jakákoli jednání nepůjdou za rámec emigračních otázek. Komentáře na straně 7 
essay Čtyři porážky SNP Jiří Hanák Slovenské národní povstání provázela nepřízeň mocných od samého počátku. Nejdříve ho zrazovala Moskva zřejmou nechutí pomoci mu. Neměla ho totiž pod kontrolou, a neměla proto zájem na jeho úspěchu. Ani po válce se fenoménu SNP nevedlo lépe. Hodnotil se totiž velmi pragmaticky: podle okamžité potřeby moskevských satrapů v Praze, přičemž vůbec nezáleželo na tom, šlo-li o Čechy nebo o Slováky. O místo Slovenského národního povstání v historii se vedou spory i v dnešním samostatném Slovensku. Doprovázejí je neuvěřitelné paradoxy. Například loni zorganizovala Křesťanskosociální unie, které předsedá poradce slovenského prezidenta Ján Klepáč, seminář o SNP, nazvaný Černý den. Tím černým dnem mělo být povstání, které letos umožnilo slovenskému prezidentovi jako reprezentantovi země protifašistické koalice účastnit se oslav vylodění v Normandii. A ještě před několika dny napsala místopředsedkyně Slovenské národní strany ve Slovenské republice, že povstání vzalo Slovákům samostatnost. Slovenské národní povstání sledovalo dvojjediný cíl: přispět k boji proti fašismu a přihlásit se k Československé republice. Nikoliv však dále k modelu republiky předmnichovské. Po dvou měsících bylo sice vojensky poraženo, Slovensko však už nemohlo být řazeno k hitlerovským spojencům, přestože v průběhu druhé světové války bojovalo po boku nacistů 55000 slovenských vojáků. Po povstání už nebylo možné přehlížet ani reálnou existenci slovenského národa a z toho plynoucí nároky na úpravu česko-slovenských vztahů ve společném státě. Místo toho však odkaz SNP čekaly další porážky. Nejprve v roce 1960, kdy novým územněsprávním členěním byla Bratislava degradována na provinční městečko a ze Slovenské národní rady zbyl jenom stín, potom o osm let později, kdy z federalizace zbyl jen ironicky normalizační škleb. Zaznamenají-li nacionalistické síly úspěch v nadcházejících slovenských volbách, je pravděpodobné, že se SNP dočká i porážky čtvrté. 
comment Česko se stává modelem úspěšné transformace Viktor Nikolski, Spolupracovník CESTAT a EUROSTAT Oficiální údaje státních statistických útvarů zemí Visegrádské skupiny potvrzují nadále příznivý vývoj základních parametrů ekonomické transformace těchto zemí. Jak je patrno z tabulkového srovnání, nadále si udržuje výjimečné postavení ekonomika České republiky. Jde zejména o vysokou stabilitu makroekonomického prostředí. Nadále se v ČR udržuje bezpříkladná stabilita národní měny, aktivní bilance státního rozpočtu a platební bilance, výjimečně nízká úroveň nezaměstnanosti, příznivá inflace a bilance zahraničního obchodu. Ale také na úseku průmyslové a stavební výroby, kde dosud dominovalo Polsko, dochází i v České republice k významnému pokroku. Tento příznivý vývoj nachází své vyjádření zejména ve velmi dobrém hodnocení úvěrové a investiční důvěryhodnosti České republiky u nejvýznamnějších institucí světové ekonomiky. Z tabulky lze učinit tyto závěry: Fixní a pevný kurz národní měny je v podstatě základem zdravé ekonomiky a kotvou všech dalších cenových veličin a relací. V tomto srovnání pouze česká koruna udržuje již třetím rokem neměnnou nominální hodnotu vůči USD. Za tři poslední roky největší propad zaznamenal polský zlotý (asi o 106 %), zatímco maďarský forint poklesl v nominálním kurzu o 37.4 %. Trend vývoje hrubého domácího produktu (HDP) u všech srovnávaných zemí má stoupající tendenci. V indexovém vyjádření se nejlépe vede polské ekonomice, která již v roce 1992 překročila úroveň předchozího roku o 1.5 % a v roce 1993 o 4 %. U ČR v roce 1993 došlo k poklesu o 0.3 % a u Maďarska o 1 %. I u průmyslové a stavební výroby nejlepší výsledky dociluje polská ekonomika. Pozitivní výsledek zaznamenalo v roce 1993 také Maďarsko. Podle výsledků prvního čtvrtletí 1994 dochází i v ČR k pozitivnímu zvratu. Trvalý růst exportu vykazuje pouze česká ekonomika. V ukazateli exportu na jednoho obyvatele dominuje ČR s 1250.6 USD proti 867.6 u Maďarska a 369.0 USD u Polska. Obdobný poměr je zřejmý i v ukazateli podílu hodnoty exportu na HDP. Saldo zahraničního obchodu bylo v roce 1993 aktivní (přebytkové) pouze u České republiky hodnotou 82 mil. USD. U ostatních zemí je pasivní. Nejvíce u Maďarska -3.7 mld. USD a u Polska -4.5 mld. USD. Saldo běžného účtu platební bilance ve volně směnitelných měnách je aktivní také pouze v české ekonomice. V roce 1993 dosáhlo 580 mil. USD. Hlavním zdrojem přebytku byla aktivní bilance služeb - v tom devizové příjmy z cestovního ruchu a pak z transferů soukromých a podnikových devizových prostředků. Po předchozích skocích v důsledku radikální liberalizace cen míra inflace vykazuje vesměs klesající trend. Avšak i zde jsou viditelné významné rozdíly charakterizující situaci jednotlivých ekonomik. Míra nezaměstnanosti v roce 1993 na Slovensku a v Polsku již překročila hranici 14 %, resp. 15.7 %. V Maďarsku se zastavila na 12 %, zatímco v České republice se nadále udržuje na extrémně nízké úrovni 3.5 %. Zahraniční zadluženost představuje velice výmluvný ukazatel stavu ekonomiky země. Na konci roku 1993 na tom byla nejhůře ekonomika maďarská. Dluh na obyvatele činil 2616.3 USD, a to znamenalo asi 70 % ročního hrubého domácího produktu. V Polsku to bylo 1444 USD, resp. 64.79 % HDP. Nejlépe se prezentovalo Slovensko se 720 USD a 35.2 % HDP a Česká republika s 861.5 USD a pouhými 28.11 % HDP. I přes určité problémy týkající se dynamiky tvorby HDP a objemu výroby průmyslové a stavební ve většině ostatních ukazatelů ČR znatelně předčí své sousedy. Zejména v mimořádné stabilitě národní měny, pozitivní bilanci státního rozpočtu, v trvale pozitivním saldu platební bilance, v pozitivním saldu zahraničního obchodu a pozoruhodné dynamice exportu. Navíc zde existuje příznivá míra inflace a zahraniční zadluženosti i extrémně nízká nezaměstnanost. To jsou nepopiratelné klady vývoje české ekonomiky. Je zřejmé, že rozdělení Československa se v České republice neprojevilo žádnými citlivějšími hospodářskými problémy a blíží se zde již konec základních reformních kroků. Česko se stává modelem úspěšné transformace. 
comment Přestěhování RFE je pozitivní krok Praha - Vláda rozhodnutí o přestěhování rozhlasových stanic Svoboda a Svobodná Evropa (RFE) z německého Mnichova do Prahy hodnotí jako pozitivní krok, uvedl v sobotu ministr pověřený řízením Úřadu vlády Igor Němec. Chvíli to sice trvalo, ale podařilo se to, co jsme vlastně před rokem měli na mysli, a konečně tedy můžeme začít pracovat na konkrétní smlouvě, na konkrétním přestěhování, řekl Němec. Reagoval tak na rozhodnutí americké vlády a Kongresu, které ve čtvrtek definitivně schválily přesun stanic z Mnichova do Prahy. Rádia budou sídlit v budově bývalého FS, kde bude jejich provoz výrazně levnější. Roční náklady se odhadují na 75 milionů dolarů oproti 300 milionům dolarů v Mnichově. Českému státu budou stanice platit za pronájem budovy symbolické nájemné jednu korunu ročně. 
essay Životní prostředí a společenský systém Václav Klaus, Premiér české vlády Otázky životního prostředí a s ním do jisté míry související kvality samotného lidského života jsou právě v dnešní době zcela oprávněně v centru naší pozornosti. Je to jak z toho důvodu, že nám odstranění totalitního režimu umožňuje nahlas o tom všem mluvit, tak z toho důvodu, že konečně máme šanci něco změnit. Stále více si uvědomujeme, že člověk dvacátého století má daleko mocnější (a tudíž i nebezpečnější) technické prostředky k zasahování do okolní přírody než kdykoli v minulosti a že s nimi proto musí zacházet mimořádně opatrně a zodpovědně. Ne náhodou diskutovala česká vláda v polovině srpna koncepci státní politiky ochrany životního prostředí, ne náhodou se v Praze koncem srpna sešel kongres Mezinárodní unie geografů zhruba nad stejným tématem. Ne všechno je však jasné a všeobecně přijímané. Při obou těchto příležitostech jsem se proto pokoušel tento problém posouvat z dimenze technické či přírodovědecké či aprioristicky fundamentalistické (zjevená pravda) do sféry, kam skutečně patří, do sféry lidského rozhodování a lidského chování. Jedině tehdy, mluvíme-li o rozhodování a chování lidí, a ne o poučkách fyziky či biologie, jsme v reálném světě, v existujícím společenském systému, a to je bohužel právě to, na co bývá odborníky té či oné profese často zapomínáno. Ve svém projevu na pražské konferenci geografů a ekologů jsem proto vyšel - podle mého názoru - z klíčové teze: kvalita života (jakkoli je tento termín nesmírně vágní a jakkoli nemůže být úzce spojován jen s životním prostředím) je logickým důsledkem fungování společenského uspořádání, ve kterém žijeme; je výsledkem milionů rozhodování milionů jednotlivců, kteří v něm žijí; je výsledkem jejich spontánního chování. To je sice myšlenka pro většinu z nás na první pohled nesporná a naprosto triviální, ale v konkrétních případech to bývá chápáno úplně jinak. Spíše se vychází z toho, že kvalita životního prostředí je důsledkem chování nikoli nás všech, ale chování jen někoho z nás, že je dokonce důsledkem chování někoho jiného než nás samých a že je převážně důsledkem toho či onoho chování státu, jeho vědomé politiky přímo v oblasti životního prostředí. Musím trvat na tom, že tento postoj představuje zásadní omyl. Fakt, že je v diskusi o životním prostředí úloha explicitní politiky osvíceného státu vysoce přeceňována a role autonomního chování svobodných jednotlivců stejně tak podceňována, je - metodologicky chybný jako východisko pro popis reality existující kolem nás, - škodlivý jako návod pro politiku státu, - ideologicky zavádějící, protože odráží nedůvěru v racionalitu chování každého z nás a protože implikuje falešnou víru ve schopnosti některých z nás vytvořit pro nás ostatní lepší, dokonalejší svět. Tyto tři aspekty problému zřetelně naznačují, že nejde o věci okrajové, ale že jde o samotnou podstatu našeho světového názoru. Jsem hluboce přesvědčen, že uskutečněná likvidace komunismu v oblasti politické i ekonomické a probíhající rychlé vytváření svobodné společnosti a tržní ekonomiky jsou těmi nejvýznamnějšími příspěvky ke zlepšování kvality života a životního prostředí, které jsme jako země vůbec mohli učinit. Tržní systém, založený na rozhodujícím podílu soukromého vlastnictví a na deregulovaném cenovém systému, je systémem ve své prapodstatě hospodárným, je systémem přírodu šetřícím, a jako takový nemá žádnou reálnou alternativu. Jak přesvědčivě ukázala zkušenost našeho minulého období, žádná, jakkoli dobře míněná aktivita státu, vědců či ekologických iniciativ nemůže tento systém nahradit, může ho jen rozbít. Jedině soukromé vlastnictví (a nikoli plamenná hesla) vytváří zodpovědnost, tolik potřebnou pro citlivé zacházení s přírodou. Jedině ceny, odrážející skutečné poměry na trhu (poptávku a náklady) nám dávají základní informaci o vzácnosti (a chtěl bych připomenout, že bez tohoto termínu nelze životní prostředí a jeho případné ohrožení vůbec definovat) a tím nás vysvobozují ze světa tmy a naší rozhodovací slepoty a umožňují racionální rozhodování. Toto individuální rozhodování z různých důvodů - které jsme vždy velmi pečlivě studovali a specifikovali - nestačí a musí být ve vhodné míře doplňováno rozhodováním státu. Vytvoření svobodného, demokratického politického systému znamenalo nejen individuální svobodu a zbavení se komunistické diktatury, ale znamenalo i vytvoření racionálního mechanismu pro společenskou volbu. Podstatné je, že na demokratickém základě utvářená společenská volba představuje jakýsi vektorový součet názorů nás všech (zapřisáhlých ekologů i fanatiků nejposlednějších výdobytků reklamou podporovaných zbytečností) a že náš dnešní politický systém nepreferuje - naštěstí - ani jedny, ani druhé. Spor o ekologii a kvalitu života není výrazem odlišného názoru na nezbytnost racionálního udržování kvalitního životního prostředí, ale je sporem o to, zda respektovat nutnost podřízení se současným ekonomickým a politickým mechanismům individuální a společenské volby nebo zda se je pokoušet nahrazovat mechanismem jiným - rozhodováním elity, rozhodováním více vědoucích, silněji problém cítících, hlasitějších. Přijmout tuto alternativu by nás vracelo ke společenskému systému, který jsme zde už měli a který - aspoň někteří z nás - určitě nechceme znovu vyvolávat v život. Chyba (jakkoli dobře míněného rozhodování), učiněná autoritativně mimo tyto základní demokratické mechanismy, je totiž daleko osudovější než nejrůznější dílčí nedostatky těchto mechanismů samotných. Právě toto vědomí musí být východiskem našeho uvažování i v oblasti životního prostředí a kvality lidského života. 
collection Alžírská policie se střetla s extremisty Alžír - Příslušníci alžírské policie při pětidenní operaci zabili 26 muslimských extremistů a našli zuhelnatělá těla dalších devíti. Oznámila to v sobotu alžírská tisková agentura APS. Zpráva, odvolávající se na policejní zdroje, neuvedla, jak nalezená těla ohořela, ale podle informací diplomatů armáda v boji s aktivisty muslimských organizací používá napalmu. Letecká společnost Air Algérie najala včera zvláštní letadla, která mají přivézt z Casablanky alžírské občany. Mnozí Alžířané se musejí vrátit do vlasti poté, co marocké úřady v sobotu rozhodly o vízové povinnosti pro občany sousedního státu. 
essay Diktátor má důvody se smát Petr Dudek Zatímco se politici ve Spojených státech snaží vymýšlet téměř každý den novou a novou politiku vůči Kubě, Castro dělá to, co dělal vždycky - směje se jim, řekl LN Carlos M. Caban, redaktor kubánského listu El Tiempo Latino, vycházejícího ve Washingtonu. Prohlášení kubánského exilového novináře může znít poněkud nadneseně, ale podíváme-li se na dosavadní průběh diplomatického zápolení mezi Washingtonem a Havanou, nemůžeme Fidelu Castrovi upřít obratnost, s níž ve své zdánlivě kritické situaci vytahuje z rukávu nová a nová esa. Prezident Clinton vyhlásil předminulý týden zostření do té doby benevolentní americké politiky vůči uprchlíkům z Kuby s cílem zastavit nebezpečně rostoucí příliv utečenců na Floridu. Castrovi se po celý následující týden dařilo tento americký záměr úspěšně mařit. Kubánské pobřežní hlídky na jeho pokyn nebránily uprchlíkům v odjezdu. Minulý čtvrtek v noci kubánský diktátor veřejně vyhlásil, že nebude zájemcům o útěk klást překážky. Výsledkem Castrovy taktiky bylo, že proud utečenců po celý minulý týden neslábl a zmírnil se až - kvůli špatnému počasí - o víkendu. Mnoho Kubánců vzalo totiž Castrovo prohlášení jako životní příležitost. I lidé, kteří neměli v plánu neprodleně odjet, začali nasedat na provizorní plavidla a vyplouvat. Řada z nich nestačila utéci v roce 1980, kdy Castro naposledy dočasně uvolnil pobřežní ostrahu. Teď ucítili možnost, která se nemusí opakovat. Fidel Castro získává na masových útěcích svých spoluobčanů i jinak: jednak přidává potíže Spojeným státům, jednak konsoliduje svoji otřesenou moc. Tím, že propouští osoby nespokojené se situací na Kubě, eliminuje potenciální disent. Po nedávné protivládní demonstraci (což je mimochodem událost v posledních desetiletích na Kubě nevídaná) si Castro zřejmě řekl, proč se nespokojenců nezbavit a nenechat je odejít do USA? Ze strategického hlediska si Fidel Castro doposud vede až nepříjemně obratně. Něco takového bohužel není možné říci o jeho protivníku Billu Clintonovi. První chybou, kterou prezident udělal, bylo, že vůbec dopustil, aby se z kubánské migrace stala závažná aféra. Dalšími ostrými opatřeními proti Havaně dodal Castrovi na vážnosti - a zároveň nadělal nepříjemné škody. Z hlediska těch, jejichž prospěch by měl mít Clinton jistě na paměti, totiž prostých Kubánců, byl velmi nešťastný výnos, který vydala vláda USA 19. srpna a který omezuje leteckou dopravu na Kubu a zakazuje posílání peněz kubánským občanům. Podle Carlose Cabana směl až dosud každý kubánský emigrant svým příbuzným posílat každé tři měsíce tři sta dolarů. Ti nejchudší na Kubě mohli díky pomoci příbuzných a přátel z USA přežít. Caban odhaduje, že na Kubu takto plynula miliarda dolarů ročně - ve formě jakési humanitární pomoci na soukromé bázi. To je teď zastaveno. Podobné je to s leteckou dopravou na Kubu. Z Miami na Floridě létaly do Havany pravidelné linky a v nich seděli cestující navlečení v několika vrstvách oblečení a obtíženi zbožím pro Kubánce. To teď není možné. Jediné, co lze v současné době z USA na Kubu posílat, je omezené množství léků a potravin. Bill Clinton svými protikubánskými opatřeními vyhověl požadavkům těch amerických občanů, kteří se cítí přílivem dalších Kubánců ohroženi. Z krátkodobého hlediska to určité řešení je, z hlediska dlouhodobého je však podobná politika neudržitelná. Navíc - a nikoli v neposlední řadě - jde o budoucnost Kuby jako takové. A její vyhlídky na demokracii po Clintonově zákroku rozhodně nejsou růžovější než před ním. 
advice Domácí vodní filtry na úpravu pitné vody mohou někdy spíše uškodit než prospět Filtry na doúpravu pitné vody jsou dnes na našem trhu už běžným zbožím. Inzerují je jak renomované, tak zcela neznámé firmy. V reklamách slibují, že voda bude po úpravě kvalitní, a proto může být použita i k přípravě stravy pro kojence. Stává se však, že zákazník vyhodí peníze, protože zařízení na doúpravu pitné vody je k ničemu. Kapalina, která z něj vystoupí, je stejná jako na začátku procesu. To v lepším případě. V horším je ještě obohacena nevhodnými látkami. Tím ovšem není řečeno, že se vodní filtry nemají používat. Při správné volbě přístroje a dodržení návodu mohou přispět ke zlepšení kvality pitné vody v domácnosti. Kdo by si jej chtěl pořídit, měl by si zapamatovat několik důležitých věcí. Na dodatečnou úpravu pitné vody jsou nevhodné přístroje (typu destilace a reverzní osmózy), které výrazně snižují obsah minerálních látek ve vodě. Ta jich obsahuje mnoho, například vápník, hořčík a řadu dalších biologicky nezbytných prvků. Jestliže se tyto látky dodatečnou úpravou z vody odstraní, není možné takovou úpravu považovat za vhodnou. Měkká voda, která má nedostatek minerálních látek, může negativně ovlivňovat cévní a imunitní systém člověka a podílet se tak například na vzniku kardiovaskulárních onemocnění. Každý zájemce, než koupí filtrační zařízení, by si měl dát zjistit jakost vody, kterou chce upravovat. A rovněž by neměla chybět následná laboratorní kontrola toho, co z filtru teče. Při odstavení aparatury z provozu může dojít k pomnožení bakterií. Pokud byl filtr delší dobu mimo provoz, doporučuje se až dvacetiminutový proplach. Podle odborníků pitná voda v ČR je znečištěna převážně organickými látkami a dusičnany. K odstranění organických látek jsou vhodné filtry s aktivním uhlím. Výskyt těžkých kovů ve vodách v ČR je řídký a jen místní. Tento fakt vysvětluje, proč naši vodárenští technologové mají až zamítavé stanovisko k importovaným zařízením. V USA mají totiž jiné pořadí látek, které musejí tyto přístroje z vody odstraňovat- za prvé olovo, dále radioaktivní látky, pak mikrobiologické znečištění, atd. V USA existuje mezi devíti až třinácti miliony soukromých studní, o nichž nikdo neví, jakou vodu obsahují. Ještě rok po tom, kdy ve Spojených státech vyšel doplněk k zákonu o kvalitě pitné vody (1987) nebylo 130000 zdrojů pitné vody ošetřeno chlórem. Přitom šlo buď o povrchovou vodu nebo podzemní, která však byla v blízkém kontaktu s povrchem. Něco takového je u nás nemyslitelné, proto bychom neměli všechno z USA slepě přejímat. Domácí úpravny tedy neřeší situaci v zásobování biologicky hodnotnou a zdravotně nezávadnou pitnou vodou. Ke slovu musejí přijít programy, které zajistí důslednou ochranu a výběr vodních zdrojů, řádnou úpravu vody a kvalitní centrální rozvody. Není možné souhlasit s perspektivou, v níž by si musel spotřebitel upravovat vodu, za kterou platí, a nahrazoval by tak vlastně úkol vodárny. Avšak: Vzhledem k tomu, že tyto programy budou časově i finančně velmi náročné a kvalita dodávané pitné vody není vždy nejlepší, půjdou domácí úpravny zřejmě ještě dlouho na odbyt. Při nákupu by si měl zákazník vždy vyžádat konkrétní a jasné informace o průtoku, účincích, podmínkách provozu a životnosti. V žádném případě by si však neměl koupit filtr, který nemá atest hygienické služby. Rozhodně by bylo dobré opatřit si před koupí nezávislé odborné informace. 
caption Fred Flintstone (John Goodman) ve své honosné kanceláři vybavené diktaptákem Foto Lucernafilm, skupina Alfa 
sport Čína se nevzdává Paříž - Čína, která prohrála loni s australským městem Sydney souboj o uspořádání v roce 2000, se hodlá ucházet o OH 2004. 
sport Olympismus do druhého století Paříž - Druhé století novodobého olympijského hnutí odstartoval ve francouzské metropoli XII. olympijský kongres, jemuž se sto let po založení Mezinárodního olympijského výboru na pařížské Sorbonně přikládá velká historická důležitost. Kongres se bude zabývat především čtyřmi tématickými okruhy. První je zaměřen na olympijské hnutí, druhý na problematiku soudobého sportovce, třetí na sociální kontext sportu a čtvrtý na hromadné sdělovací prostředky. Delegáti se chtějí také velice intenzívně věnovat programovému gigantismu. Pozornost se zaměří i na násilí, doping a nekontrolovatelné zneužívání peněz. Diskutovat se bude rovněž o sportovcích, kteří se dosud netěší žádnému ochrannému statutu a jsou tudíž vystaveni nejrůznějším hrozbám a tlakům. 
sport Program I. ligy První fotbalová liga pokračuje už zítra šesti zápasy 5. kola: Benešov - Ostrava, Olomouc - Drnovice, Slavia - České Budějovice, Liberec - Bohemians, Plzeň - Hradec Králové, Brno - Zlín (vše 16.30). Zbývající dva zápasy se hrají ve čtvrtek: Cheb - Sparta (16 hod., přenáší TV Nova), Žižkov - Jablonec (17 hod.). O víkendu má liga pauzu, neboť česká reprezentace má sraz před úvodním zápasem kvalifikace ME proti Maltě, který je na programu v úterý 6. září od 16.30 hodin na ostravských Bazalech. Ligovou statistiku 4. kola přineseme zítra spolu s dalšími podrobnostmi k utkání Sparta - Žižkov. (šv) 
description Ve zbrojovce by chtěli dělat kulomety Vsetín (ce) - Zbrojní výroba ve Zbrojovce Vsetín dnes představuje jen asi dvě procenta celkového objemu produkce. Většinou jde o komponenty ke zbraním pro jiné firmy. Jinak je výrobní program této akciové společnosti relativně široký a sahá od důlních rozbušek přes nářadí až po textilní stroje. Právě u posledně jmenovaného výrobního oboru má Zbrojovka největší potíže. Naše textilní stroje jsou technicky srovnatelné s konkurencí, ale nejsme už schopni poskytnout zákazníkům srovnatelný finanční servis, dlouhodobé nebo střednědobé dodavatelské úvěry, řekl LN generální ředitel Zbrojovky Vsetín Karel Dančák. V roce 1990 pracovalo ve vsetínské zbrojovce 7000 lidí, nyní jen 4700. K poslednímu snížení stavu o 300 zaměstnanců došlo na začátku letošního roku, další hromadné propouštění zde podle K. Dančáka zatím nehrozí. Výrobní kapacity Zbrojovky nejsou plně využity a ve Vsetíně by velmi uvítali případnou státní zakázku spojenou s uvažovaným přezbrojováním naší armády. Ostatně za II. světové války dodával tento podnik ročně až 42000 pěchotních i leteckých kulometů. To je náš tradiční výrobní obor, ve kterém jsme byli úspěšní, dodal K. Dančák. 
collection Krátce V letošním sedmnáctém kole periodické aukce RM-Systému byly uzavřeny transakce v hodnotě 27.03 mil. korun. Zájem o aukci je tedy i nadále malý. Zobchodovalo se 56.2 tisíce cenných papírů 605 firem v průměrné ceně 482 Kč. Mezivládní dohoda o sjednocení obchodní praxe ve stycích USA a Číny je nejvýznamnějším dokumentem, který zatím podepsal Ronald Brown během své návštěvy v Číně. 
news Zraněná Češka útok přežije Lublaň - Česká turistka, kterou o víkendu těžce zranil neznámý útočník na dálnici ve Slovinsku, žije. Slovinská policie doufá, že jí co nejdříve poskytne informace o útoku, při němž zahynul její spolucestující. S odvoláním na mluvčího chorvatského ministerstva vnitra to včera uvedla slovinská agentura STA. Policie stále vyšetřuje zločin, jenž se odehrál v noci ze soboty na neděli na parkovišti u města Razdrto asi 60 kilometrů jihozápadně od Lublaně. Při útoku byl zabit střelnou zbraní 41letý Jiří L. Jeho spolucestující Dagmar J.(39) se i přes těžké zranění podařilo doplazit k silnici, kde ji projíždějící řidiči spatřili a přivolali policii. 
essay Krok správným směrem Karel Kříž Včerejší porada ministrů o státním rozpočtu na rok 1995 dopadla víc než dobře. Václav Klaus ani Ivan Kočárník totiž nenašli v Kramářově vile nikoho, kdo by se s nimi chtěl prát o ideu vyrovnaného rozpočtu: všichni byli pro, a tak konečně musela přijít diskuse o nepříjemných maličkostech - o snižování daní, o zeštíhlování rozpočtu a o způsobech, jakými by šlo přibrzdit bezuzdné plýtvání státní byrokracie. Šlo konečně do tuhého, a tak slova ministra financí Ivana Kočárníka musela znít po skončení porady jako rajská hudba: Podíl veřejných rozpočtů na hrubém domácím produktu by měl v příštím roce poklesnout o 1.5 procentního bodu. Daně z příjmu právnických osob i daň z přidané hodnoty by měly podle něj být nižší o jedno procento, výdajová politika státu by se měla zpřísnit. To, co jednotlivá ministerstva uspoří v letošním roce, by nemělo propadnout, ale dalo by se čerpat i v roce 1995. Zdá se tedy, že poprvé od roku 1990 je rozpočtová diskuse vedena do skutečně racionálních kolejí. Není přece normální, aby pokračovala neadresná sociální politika, v rámci níž třeba přídavky na děti stále dostávají i lidé s vysokými příjmy. Nelze pokračovat v politice, kdy každý rok v prosinci dostane rozpočet průjem prostě proto, že dochází k rozhazování přebytků. Pokusili-li se ekonomové ve vedení ODS - s čestnou výjimkou Josefa Zieleniece - v pátek na poslední chvíli ještě zideologizovat rozpočtovou diskusi návrhem ústavního zákona o navždy vyrovnaném rozpočtu, pak tento trik jednoznačně nevyšel. Uvědomíme-li si zároveň, že také z Fondu národního majetku dostane v příštím roce erár o zhruba osm miliard korun méně (místo osmnácti pouhých deset miliard), pak zřejmě poprvé budou finanční úředníci v Letenské pod jakýms takýms tlakem. V této souvislosti nelze nezmínit víkendové prohlášení tiskové mluvčí ODS Jany Petrové, že připravit vyrovnaný rozpočet je pouze otázkou vůle. Doufejme, že tuto vůli vláda letos i v letech příštích prokáže, a to i bez proklamativního ústavního zákona, který svou podstatou připomíná spíše éru větrodeštismu. 
news Podnět nezávislých odmítnut soudem Praha - Ústavní soud odmítl návrh skupiny devatenácti členů pražských zastupitelstev a starostů pražských městských částí na vypuštění části zákona o volbách do obecních zastupitelstev. Tuto informaci, kterou LN přinesly už v pátek, potvrdil včera jeden ze signatářů podnětu - místostarosta městské části Jihozápadní město Jiří Dimitrov, jenž obdržel rozhodnutí soudu. Část, která měla být podle nezávislých ze zákonu vypuštěna, podmiňuje registraci sdružení nezávislých kandidátů předložením petice podepsané 7 procenty obyvatel obce. 
survey Občané nejvíce důvěřují svému nejbližšímu okolí GRAF Praha - Nejvíce důvěry vkládají občané ČR ve své nejbližší okolí a v sebe samé. Vyplynulo to z výsledků šetření Institutu pro výzkum veřejného mínění uskutečněného na začátku července na reprezentativním souboru 1097 obyvatel starších 15 let. Lidé důvěřují více svým partnerům než sobě samým. Svému manželovi (manželce) nebo partnerovi (partnerce) věří 95 procent dotázaných. O tři procenta méně občanů důvěřuje samo sobě. Z veřejných pracovníků se těší největší důvěře televizní novináři (76 procent). O něco menší důvěru požívají novináři rozhlasoví (72 procent) a učitelé (71 procent). Tendence důvěřovat učitelům je podle IVVM vyšší u žen. Svému nejbližšímu nadřízenému věří 67 procent lidí. Důvěru píšícím novinářům vyslovilo 58 procent obyvatel, starostům a primátorům 43 procent dotázaných. Nejméně důvěry vkládají občané České republiky do politiků. Důvěřuje jim pouhých 35 procent populace. Vyšší procento důvěry v politiky se vyskytuje u potenciálních voličů ODS než u voličů opozičních stran. Z veřejně činných osob vyjádřili občané nejvíce důvěry prezidentovi. Na otázku, které z veřejně činných osob důvěřují nejvíce, uváděli dotázaní nejčastěji Václava Havla (16 procent) a Václava Klause (11 procent). 
news Bomba na nádraží Olomouc (pet) - Krátce před polednem včera oznámil neznámý mužský hlas na telefonní lince městské policie uložení bomby v prostorách hlavního nádraží. Městská policie o tom informovala pracovníky Českých drah. Po dvanácté byly nádražní hala a část přilehlých nástupišť vyklizeny. Policejní pyrotechnik musel otevřít všechny bezpečnostní schránky ve vestibulu. Policie prohlížela odpadkové koše. Asi za hodinu pyrotechnik konstatoval, že bomba se v objektu nenachází. Ve 13 hod. už panoval obvyklý provoz, k vážnějšímu zpoždění vlaků nedošlo. Jak řekl Lidovým novinám zástupce přednosty osobní stanice Aleš Sadil, podobné plané poplachy nejsou výjimkou. Posledním případem byla nedávno avizovaná bomba v pantografové soupravě. Po důkladné prohlídce policisté našli jen sifonovou bombičku na stolku pod oknem. 
news Turecko a Jordánsko navrhují zrušit sankce proti Iráku Ammán - K ukončení sankcí OSN proti Iráku vyzvali včera v Ammánu turecký president Süleyman Demirel a jordánský král Husajn. Na závěr Demirelovy návštěvy král připomněl, že obě země byly tvrdě postiženy sankcemi proti Iráku po jeho útoku na Kuvajt v srpnu 1990. Doufáme, že Irák bude opět hrát důležitou roli v této oblasti, řekl Husajn. Demirel prohlásil, že pokud bude Irák nadále izolován, bude obtížné uchovat jeho územní celistvost. Íránský rozhlas včera informoval o bojích mezi kurdskými frakcemi v severním Iráku. Za posledních 10 dní v nich údajně zahynulo 600 lidí. Zpráva rozhlasu nebyla potvrzena. Nelze vyloučit, že jde o součást kampaně okolních států s kurdskými menšinami proti existenci této víceméně autonomní oblasti. 
news Předčasné volby v Dánsku Kodaň - Předčasné parlamentní volby na 21. září vypsal včera dánský premiér Poul Nyrup Rasmussen. Podle pozorovatelů se Rasmussen rozhodl vyhlásit volby necelé tři měsíce dříve v naději, že vytěží maximum z nynějšího ekonomického oživení. Tento bývalý pragmatický ekonom odborů uvedl, že předčasné vypsání voleb umožní nové vládě okamžitě začít seriózně pracovat již 4. října, kdy začíná nové zasedání parlamentu. Rasmussen je v čele vlády od roku 1993, kdy musela odstoupit konzervativní vláda P. Schlütera. 
news Krátce Ropné společnosti British Petroleum a Shell objevily západně od Shetlandských ostrovů, které patří Velké Británii, rozsáhlá naleziště ropy. Podle odhadu expertů mohou mít tato naleziště kapacitu pět až deset miliard barelů této strategické suroviny. Shetlandské ostrovy se nacházejí severozápadně od skotského pobřeží. 
review Opakování principů Recenze HUDBA: Koncertní CD INSOMNIAC'S DREAMS skupiny Soul Asylum je uspořádáno z pouhých šesti písní. Nahrávky vznikly při vystoupeních v New Yorku, Ventuře a Dallasu v prosinci roku 1992 a v dubnu roku následujícího pro kanadskou pobočku firmy Sony/Columbia. Skupina Soul Asylum, která existuje již celé desetiletí, se prosadila albem Grave Dancers Union a především koncertní činností. Z živě nahraného disku proto také vyzařuje velká radost ze hry, která se tu v zajímavém napětí střetává s trochu plačtivým vokálem. Skupina interpretuje měkkou rockovou hudbu vycházející z tradiční formy písničky, vyvolává starší elektrifikované folkové časy a třeba v písni Stranger se objevují i ohlasy country. Písně na sebe upozorňují výraznými uvolněnými refrény (ve Without A Trace krátce přebírá refrénový motiv zpěváka i kytara), do nichž se koncentruje energetická síla hudebníků. Housle v sestavě skupiny evokují zvuk z ušlechtilejší hospody a upomínají tak na lidovou rockovou zábavu, jakou nabízejí třeba starší desky britských The Waterboys. Soul Asylum v podstatě opakují osvědčený písničkářský princip (všechny písně napsal D. Pirner) ve zvukově i formálně tradičním pojetí, které je blízké lidovým zdrojům písničky, a proto nezůstává sezonní záležitostí. Přesah je z této desky patrný. Ivan Hartman Soul Asylum - Live: Insomniac's Dream, CD, Sony/Columbia, 1994. 
comment Ministerstvo kultury vítá nizozemský model Robert Imrych Ministerstvo kultury chce jako jeden z podkladů pro vypracování kulturně politické orientace České republiky použít model řízení a financování kultury, který uplatňuje Nizozemsko. Na závěr nizozemsko-české konference věnované vztahu státu a kultury, která se od 25. do 27. srpna konala v Jindřichově Hradci, to včera uvedl náměstek ministra Josef Svoboda. Chtěli bychom uplatnit zejména systém tzv. čtyřletých projektů, kdy je činnost různých kulturních institucí finančně zajišťována právě na dobu čtyř let. Náš právní řád tomu v zásadě nebrání, problémem jsou ale rozpočtová pravidla pro rozpočtové a příspěvkové organizace, která vyžadují každoroční vyúčtování a nutnost opětovného ucházení se o finance. Bylo by to třeba zvážit mimo jiné i v návrhu zákona o nonprofitních organizacích, řekl Svoboda. Uvedl, že nizozemský stát zásadně finančně nepodporuje instituce, ale výhradně jejich činnosti. Chtěli bychom podle nizozemského vzoru vytvořit také komisi pro určování stěžejních priorit kulturní politiky. V Nizozemsku se o to stará asi šest lidí. Podle náměstka Svobody potvrdilo společné jednání správnost úsilí našeho ministerstva o decentralizaci v rozhodování, kam půjdou finanční prostředky. V Nizozemsku jsou finance spravovány centrálně, ale rozhodování o tom, na co budou použity, přísluší mnoha uměleckým fondům. Peníze jsou přidělovány formou dotací či subvencí naprosto nezávisle na státních úřednících, uvedl Svoboda. George Lawson z nizozemské delegace uvedl, že nizozemští zástupci se nesnažili české straně předložit svůj model jako způsob řešení českého problému. Chtěli jsme českou stranu pouze seznámit s nástroji naší kulturní politiky. Podle našich zkušeností je velice důležitá existence dlouhodobé strategie a nutnost komunikace mezi všemi, kdo se kulturního dění účastní, mezi umělci, veřejností i státní správou. Podstatné je též oddělit koncipování kulturní politiky a její provádění, řekl Lawson. V Nizozemsku není samostatné ministerstvo kultury. Sekce zabývající se kulturní politikou spadá od tohoto měsíce pod ministerstvo školství a vědy. Sektor pro kulturu je rozdělen na tři divize. První se zabývá kulturním dědictvím, druhá uměním, sem patří například hudba, divadlo, architektura, výtvarná umění a film, a do kompetence poslední divize spadají sdělovací prostředky, literatura a knihovny, vysvětluje Lawson. Poradce odboru kulturní politiky při nizozemském ministerstvu školství a vědy Peter Schreiber informoval o tom, že místní orgány podporují v Nizozemském království kulturu objemem prostředků zhruba dvakrát větším než stát. Ze státního rozpočtu jdou na tyto potřeby čtyři desetiny procenta. Činnost velkých muzeí, divadel, galerií a dalších významných kulturních institucí je u nás dotována maximálně z pětaosmdesáti procent, uvedl Schreiber. 
review Pestré, ale roztříštěné Recenze HUDBA: Bostonský skladatel, kytarista a zpěvák BLACK FRANCIS založil v roce 1987 proslulou heavy popovou skupinu Pixies, která kratičkými a hlučnými písničkami vnesla do tehdejší podoby nezávislé scény punkovou nečesanost, garážovou syrovost a hlučnost. Přestože Pixies předznamenali módní vlnu grunge, a tudíž hudební jazyk počátku let devadesátých, rozhodl se Black Francis minulý rok v lednu svou kapelu po vydání čtyř úspěšných alb rozpustit a věnovat se výhradně sólové tvorbě. Na svůj loňský debut, který vydal pod pozměněným jménem Frank Black a procházel jím křížem přes různé žánrové škatulky, letos navazuje druhou deskou, nazvanou TEENAGER OF THE YEAR. Album bylo časopisem Sounds označeno za desku měsíce a Frank Black se na něm představuje dvaadvaceti písničkami, které nezapřou, kdo byl v Pixies vůdčí osobností. Řada z nich se totiž vyznačuje obdobně hektickým tempem, kontrastními přechody a jednoduchými, leč silnými, hravými melodiemi (Thalassocracy, Bad, Wicked World). Oproti předchozí tvorbě Pixies jsou však Blackovy skladby většinou uhlazenější a líbivější (Speedy Marie, Superabound). Stylový záběr alba je i díky rozšířenému nástrojovému obsazení o dost rozsáhlejší, než tomu bylo v Pixies - značný prostor dostávají pomalé, jemné a melancholické balady při akustické kytaře, klavíru (Calistan), nasamplovaných smyčcích (I Want To Live On An Abstract Plain) anebo až dylanovsky znějících varhanách (The Vanishing Spies či singlový hit Headache). Nechybějí tu ani ozvuky punku, blues, rock'n'rollu, popu, bílého reggae... Rozmanité rozpětí desky se však výrazně podepisuje na její nekompaktnosti. Franku Blackovi se stalo totéž, co skupině Clash na trojalbu Sandinista! v roce 1980. Ve snaze obohatit přímočarou rockovou písničku o přesahy do odlišných žánrových oblastí došlo k určitému rozmělnění údernosti celé desky a k její značné roztříštěnosti. Tomáš Seidl Frank Black: Teenager Of The Year. CD 63 minut. Vydala společnost 4AD, 1994, distribuce v ČR: Mute Czechoslovakia. 
news Nalezeno tělo Ketila Ulvanga Oslo - Teprve letní pátrací akce po bratru známého norského lyžaře Vegarda Ulvanga Ketilovi, který se loni v říjnu ztratil ve sněhové bouři v horách norského Kirkenesu, přinesla úspěch. Po letním tání sněhu nalezli záchranáři tělo Ketila Ulvanga ve vodní tůni zhruba deset kilometrů od místa, kde bylo loni v říjnu zastaveno pátrání. Po dvaatřicetiletém Ketilu Ulvangovi, jehož nečekaně zastihla vichřice s prudkým sněžením při běhu za zdravím, pátralo po dva týdny 2500 dobrovolníků. Neštěstí se stalo 600 km severně od polárního kruhu. 
sport Malta přeložila první ligu Jarolím asi přijede na Slavii v dresu Č. Budějovic Praha (and, ber, č) - Aby měli fotbaloví reprezentanti dostatek času k přípravě na úvodní kvalifikační zápas s Maltou, hraje se 5. ligové kolo už dnes a zítra. Zajímavé bude sledovat, zda Slavia udrží stoprocentní bilanci i v zápase s Č. Budějovicemi a jestli Bohemians v Liberci ukončí šňůru porážek. Kolo uzavřou dvě čtvrteční dohrávky Cheb - Sparta a Žižkov - Jablonec. Dnes pokračuje druhá liga. Slavii bude proti Jihočechům chybět potrestaný Suchopárek a zraněný Šmicer, v péči lékaře a maséra je Šmejkal, který má nakopnutý stehenní sval, ale měl by být fit. Č. Budějovice budou mít pravděpodobně k dispozici i bývalého kapitána Slavie Jarolíma, který jim dal přednost před Bohemians. Včera však měl drobné zdravotní problémy a nevěděl, zda bude k zápasu připraven. Manažer Bohemians Lacina se však nevzdává možnosti toto rozhodnutí zvrátit. V Liberci by měl už dnes v dresu klokanů nastoupit Tymich, vyloučena není ani výpomoc ze Žižkova, kam odešel brankář Šimurka. Po trestu se na hřiště vrátí Mičega, pykat však bude pro změnu Schindler. Domácím bude scházet Bulíř, který má výron v kotníku. Obranu Hradce Králové v Plzni vyztuží dvacetiletý obránce Hrotek, jehož Východočeši získali z Ostravy na měsíční hostování. Jihomoravské derby Brno - Zlín bude mít pikantní příchuť zejména pro nového trenéra domácích Uličného, který v minulých sezonách vedl právě Zlín. Za Lužánkami očekávají po posledních dobrých výsledcích rekordní návštěvu, podobně i v Benešově, kam zavítá Ostrava. Té bude chybět zraněný útočník Slezák, jehož nahradí bratr kanonýra Slavie Lubomír Knoflíček. V brance místo Sedláka nastoupí Bernady. Drnovice nastoupí v Olomouci s pozměněnou sestavou. Pravděpodobně nastoupí uzdravený Kafka, naopak pro slabé výkony byl z kádru vyřazen Staš, ačkoliv nás manažer Krejčí v pondělí odpoledne ujistil, že k žádným radikálním opatřením a hráčským změnám nedojde. Stašovo místo stopera zaujme Šilhavý a příležitost dostane i Šlachta, jenž přišel z Havířova. Domácí trenér Radolský má starosti se sestavou, Lasota, Kovář, Kerbr a Onderka mají zdravotní problémy. 
news Babický případ dodnes nejasný Praha (js) - Úřad pro dokumentaci a vyšetřování činnosti StB se snaží objasnit okolnosti případu Babice z roku 1951, kdy protikomunisticky zaměřená skupina Ladislava Malého zastřelila ve vsi Babice na Jihlavsku tři funkcionáře národního výboru a KSČ. Jedním z dílčích zjištění dokumentačního úřadu je poznatek, jakým způsobem předem rozhodl politický sekretariát ÚV KSČ o soudních rozsudcích a další represi. Útok v Babicích se uskutečnil pod vedením Malého 2. července. Necelých čtyřiadvacet hodin nato v nepříliš vzdáleném poli Bezpečnost obklíčila čtyřčlennou skupinu i s Malým. Malý a další muž byli zastřeleni, třetí byl ubit při výslechu a poslední později odsouzen a popraven. Již 5. července byla zatčena další skupina údajných spolupachatelů. Bylo jich čtrnáct, z toho dva faráři. Pro sedm z nich byl určen rozsudek smrti. Politický sekretariát ÚV KSČ ve složení Gottwald, Slánský, Široký a Zápotocký totiž předem rozhodl o tom, jak bude soud postupovat: schválil sedm rozsudků smrti, nařídil, aby soud rozhodl konfiskovat majetek odsouzených, aby byli po rozsudku ihned vystěhováni jejich rodinní příslušníci. Tehdejší špička KSČ rozhodla i o tom, že bude dán pokyn soudům, aby soudily vesnické boháče, kteří byli tehdy pranýřováni pro neplnění dodávek. Ministerstvo národní bezpečnosti mělo projednat zřizování pohotovostních oddílů v krajích, kde je zostřený třídní boj. Již 14. července byly vyneseny rozsudky a 3. srpna bylo prvních sedm odsouzených popraveno. Byl to jen začátek akce namířené zejména proti místním rolníkům a katolickým kněžím, kterých bylo postiženo na dvě stě. 
collection Srpen v Polsku Během oslav padesátého výročí Varšavského povstání učinil německý prezident Roman Herzog gesto smíření , požádal Poláky o odpuštění za to, co jim všem Němci učinili. Na oslavách však chyběl ruský prezident Jelcin. Projev ruského zástupce znamenal pro polské veřejné mínění zklamání, protože v Polsku je Sovětský svaz považován za stát spoluzodpovědný za porážku povstání, neboť Rudá armáda stála v srpnu 1944 na druhém břehu Visly a nepřišla bojující Varšavě na pomoc. Varšava a několik dalších polských měst se pustilo do boje s gangstery, kteří vyžadovali od majitelů některých obchodů a restaurací výpalné. Podnikatelé se ze strachu před zločinci báli proti nim vypovídat. Uspořádali proto protestní akci, aby policii přinutili vůbec k nějaké činnosti. Všechny obchody a restaurace (až na tři) ve varšavské Staré čtvrti byly tři dny zavřené. Až na nátlak veřejného mínění a tisku se policie rozhoupala k poněkud energičtějším , i když zcela nedostatečným krokům. Zátah však pouze znepříjemnil život několika gangsterům zadrženým na 48 hodin - pak museli být pro nedostatek důkazů propuštěni. V Poznani se za akci mobilizující občany proti gangům zločinci pomstili tím, že vyhodili do povětří klub místní pobočky Gazety wyborczej. Vrchní policejní ředitel Zenon Smolarek rezignoval na svou funkci. Po známém článku Gazety wyborczej o zkorumpovanosti poznaňské policie upadl Smolarek do podezření ze styků s nelegálním obchodováním. Velkou bouři, jejíž ozvěnu bylo slyšet až za oceánem, vyvolalo jmenování Mariana Zacharského šéfem polské rozvědky. Zacharski byl esem polské špionáže ještě v době komunismu. V sedmdesátých letech Američanům mj. ukradl dokumentaci obranného protiraketového systému Patriot, stíhaček F-15 a radary nezachytitelných letadel Stealth. V USA byl odsouzen na doživotí, ale odseděl si pouze čtyři roky: v roce 1985 byl vyměněn za americké špiony. Neoficiální zprávy z Washingtonu naznačovaly, že by jmenování Zacharského mohlo Polsku zkomplikovat vstup do NATO. Tím argumentoval i prezident Lech Walesa, když ministra vnitra žádal, aby nového šéfa rozvědky odvolal. Po pěti dnech rozruchu Zacharski odstoupil sám. Zproštěni obvinění byli dva generálové politické policie z období komunismu Wladyslaw Ciastoň a Zenon Platek, podezřelí, že v roce 1984 řídili zavraždění opozičního kněze Jerzyho Popieluszka. Soud rozhodl, že neexistují dostatečné důkazy k prokázání viny. Prokurátor, který žádal pro každého z generálů trest patnácti let vězení, požádal o revizi u odvolacího soudu. Trest dvaceti pěti let vězení si za tuto vraždu nadále odpykává důstojník bývalé Státní bezpečnosti Grzegorz Piotrowski, a jeho nadřízený Adam Pietruszka, který za spoluúčast na vraždě dostal patnáct let. 
comment Piráti se zatím nevzdávají Podle nového zákona hrozí za nelegální pořizování kopií kazet a kompaktů vysoké tresty Agnieszka Dajborová, Gazeta Wyborcza Nový polský zákon o autorských právech vyvolal na tržištích a v hudebních prodejnách paniku ještě dříve, než začal platit. Chrání tvůrce, producenty i interprety. A poprvé se ochrana vztahuje i na producenty zvukových nahrávek. Nedávno přijatý zákon jim zaručuje právo vlastnit umělecké dílo a rozhodovat o jeho šíření. Za nelegální pořizování kopií kazet a kompaktů hrozí vysoké tresty. Majitelé nelegálních kopíren a organizátoři nelegální distribuční sítě se mohou dostat za mříže až na pět let. Obchod šel skvěle Když panika propukla, prodejci se zbavovali nelegálních kazet, obchody zely prázdnotou. Co se stalo? Snad vás nevykradli? - ptali se zákazníci v obchodě v Marszalkowské ulici ve Varšavě. Výprodej zboží na tržištích trval několik týdnů. Pirátské kazety byly den ze dne levnější - nestály už dvacet nebo třicet, ale pět tisíc zlotých. Někteří z prodejců je dokonce rozdávali. Obchod šel skvěle, odpovídá majitelka kiosku na katovickém nádraží. Poslední víkend před zavedením zákona jsem prodala pět set kazet. Normálně jich prodám nanejvýš dvě stě. Zdálo by se, že pirátské zboží zmizí z trhu. Ale po krátkém období paniky se překupníci a prodejci rychle vracejí k původní praxi. Pirátských kazet je méně, ale existují. Na policejním velitelství v hlavním městě se dozvídáme, že obchody a tržiště kontrolovat nebudou. Poškozený prý musí přijít sám a předložit expertizu podezřelého zboží. Varšavská policie zatím žádné oznámení nedostala. Podle názoru Bianky Kortlanové z polské sekce IFPI (Mezinárodní sdružení producentů zvukových nahrávek) však zákon už plní své poslání. Vím, že jsou ještě v prodeji pirátské kazety, ale je jich nesrovnatelně méně, říká. Volají nám prodejci i velkoobchodníci z celého Polska a ptají se, mohou-li být na základě nového zákona stíháni, jak mají poznat kazety s falešným hologramem, co udělat s pirátskými zásobami. Předpremiéra na videu Doufám, že zákon piráty zastraší, i když tomu, po pravdě řečeno, moc nevěřím, říká Slawomir Salamon z distribuční firmy Syrena Entertainment Group (kina a video). Nelegální výroba videozáznamů je stíhána zákonem o kinematografii už mnoho let, ale piráti si s tím uměli poradit. Nelegální obchodníci s videonahrávkami jsou skvěle organizováni. Prodejci nestojí na náměstí, jak je tomu v případě obchodu s hudebními kazetami a kompakty. Je obtížné je přistihnout při činu, protože navštěvují videopůjčovny a mají u sebe nanejvýš dvě nebo tři kazety. Přičemž pirátské kazety stojí majitele videopůjčovny daleko méně než legální. Zpravidla jsou na nich novinky a o ty právě zákazníci stojí. Kompakty nebo vodka? Nejviditelnějším výsledkem působení nového zákona je zavírání půjčoven kompaktů. Je to věc zdánlivě okrajová - půjčoven je v celém Polsku asi kolem šedesáti. Využívalo jich však hodně zákazníků. S půjčováním kompaktů ale nesouhlasí světové fonografické koncerny. Podle názoru Jana Chojnackého z Poltonu, který na polském trhu zastupuje koncern WEA, totiž brzdí rozvoj obchodu s kompakty, který se v Polsku teprve rozvíjí. Adam Dwilewicz měl ve své prodejně s půjčovnou v Bialystoku na 1500 kompaktů. Z prodeje kazet nebudu mít velký zisk. V Bialystoku jsou lidé chudí, málokdo si tu koupí pásek za 70- 90000 zlotých. Prodej kompaktů se mi nemůže vyplatit. Přeorientuji se na jiné zboží, třeba na vodku!? Mám peníze a jsem připraven jednat s producenty i interprety o poplatcích za použití jejich nahrávek, říká ředitel rozhlasové stanice Zet Andrzej Woyciechowski. Ale nikdo z dotyčných za mnou zatím nepřišel. Organizace, které mají reprezentovat jednotlivé profesionální skupiny a vybírat pro ně tantiémy, se teprve tvoří. Hudebníci založili Polský svaz interpretů zábavné hudby, v jehož čele stojí Irena Santorová. Zatím je však v tomto svazu jen několik desítek osob, nevstoupili do něj například rockoví interpreti. Sdružení producentů Audio-Video pověřilo zastupováním svých finančních zájmů Společnost na ochranu práv producentů (STOPP). Ta však ještě nezahájila svou činnost. Jan Chojnacki říká, že Společnosti chybí peníze na vnitřní vybavení jednotlivých oddělení, nákup počítačů a programů. Teprve začátek bitvy V den, kdy zákon začal platit, jsme zabavili devadesát videokazet, říká varšavský policista, specialista ve věci autorských práv, který si nepřeje být jmenován. Několik lidí se snaží naučit, jak třeba odlišit pirátské počítačové programy, na větší školení však chybějí peníze, doplňuje. Bitva s piráty je teprve na začátku. 
comment Drobní akcionáři jsou z našeho kapitálového trhu rozpačití Michal Konečný, brokerský dům Komero Dění na kapitálovém trhu je u nás poznamenáno dlouhodobým poklesem kurzů a zatím malým zájmem investorů nakupovat za současné nízké ceny. Pohyb vzhůru je dosud nejistý a akcie získávají jen po malých růstových stupíncích. Rozčarování je vidět například u akcií kotovaného trhu. Rozpačitý pocit z akcií českých bank jistě posílila zpráva o nejednoznačném výsledku auditu v České spořitelně. Auditorská firma zpochybnila především správnost výše bankou vykazovaných rizikových aktiv. Ať je výrok jakýkoliv, investor by měl zvážit, zda již nastal čas, kdy lze na úvěry a další aktiva našich bank klást stejné nároky jako ve stabilních ekonomikách, a nebo zda přece jen jsme ještě v transformační fázi, která objektivně nutí pracovat s vyšším rizikem. Jisté je jedno. Monopolní postavení Spořitelny na trhu úspor obyvatelstva ještě dlouho nikdo neohrozí. Drobného akcionáře dnes především zajímá, zda podnik, jehož akcie vlastní, vyplácí dividendy a jak. Vedle způsobů, kdy je akcionář veden za ruku, se praktikuje i metoda pouhého inzertního oznámení. Akcionář je podle něho povinen se o dividendy přihlásit zpravidla písemně. Těm, kteří bedlivě nesledují inzerci v tisku, lze doporučit jediné. Obraťte se s dotazem přímo na emitenty nebo makléřské firmy, které povětšinou tyto informace soustřeďují. 
news OKD Doprava bude druhým soukromým železničním dopravcem Praha - České dráhy a společnost OKD Doprava připravily smlouvu o vstupu této společnosti na železniční tratě ostravského regionu. Bude to již druhý soukromý dopravce na české železnici. Podle Českých drah je návrh prakticky hotov a smlouva má být podepsána v září. OKD Doprava bude provozovat asi pět tratí v ostravské aglomeraci, a to jak pro nákladní dopravu, tak i pro dopravu svých hnacích a služebních vozidel na těchto tratích. Vzhledem k nedořešeným legislativním otázkám nebude podle Skády možné využívat pouze železniční úsek do Chalupek v Polsku. O vstupu na železnici jednají další žadatelé. Počátkem července povolilo ministerstvo dopravy společnosti Sokolovská uhelná používat železniční dopravní cestu v traťovém úseku Nové Sedlo u Lokte - Dalovice a Ostrov nad Ohří, a to pro nákladní dopravu. Tato firma také vlastní povolení pro přepravu svých zaměstnanců v úseku Nové Sedlo u Lokte - Sokolov. Příslušná smlouva by měla být podepsána v říjnu. 
description Ve čtvrtém kole přes 1.5 milionu kuponů Praha - Ve čtvrtém kole druhé vlny kuponové privatizace do včerejšího odpoledne odevzdali občané Podniku výpočetní techniky zatím 1592000 kuponů. Jde o předběžné údaje, protože stále docházejí kupony ze vzdálenějších pošt. Podle odhadů mohlo ve 4. kole investovat zhruba 1600000 občanů. Investoři mohli objednávat akcie 727 společností, jejichž majetek představoval téměř 45 % majetku nabízeného na začátku druhé vlny, přestože investoři v prvních třech kolech uplatnili již 68 % investičních bodů. 
news Jeden pes nahradí dva strážné Praha (teb) - První ročník přeboru služebních psů firmy Wackenhut Czech se konal včera na cvičišti v Břevnově. Soutěže se zúčastnilo 21 psů, většinou německých ovčáků. Společnost s r. o. Wackenhut Czech, která se kromě školení psů zabývá také ochranou osob a objektů, střeží v současné době více než 30 objektů v Praze a okolí, zaměstnává 40 psovodů ve službě a v budoucnu chce tento počet ještě zvýšit. Cena za hodinu osobní ostrahy se pohybuje mezi 65 - 80 Kč. Služební pes vyjde na 15 až 24 Kč za hodinu. Pes je pro střežení objektů a pochůzky mnohem výhodnější než člověk, je levnější, působí na psychiku kolemjdoucích a případného pachatele snadno dohoní, řekl LN ředitel firmy Josef Povrazník. 
news Němečtí poslanci nastolili otázku Benešových dekretů Praha (haš, če) - Především o česko-německé minulosti včera hovořili čeští poslanci se zástupci německého Bundestagu vedenými jeho místopředsedou Helmutem Beckerem. Jak LN sdělil předseda zahraničního výboru sněmovny Jiří Payne (ODS), v přátelském duchu jsme byli požádáni o pochopení pro určité emocionální záležitosti týkající se osudu českých Němců po roce 1945. Rozhovor podle něho proběhl ve velmi otevřené až intimně emocionální atmosféře a nedotkl se odškodnění českých obětí nacismu. Na dotaz, zda německá strana nastolila otázku platnosti Benešových dekretů, Payne uvedl, že jsme byli obecně požádáni, abychom se nad tím zamysleli. Žádný požadavek však prý poslanci Bundestagu nevznesli. V této souvislosti ocenil meziparlamentní jednání jako skvělou možnost, kdy nejsme tlačeni žádným závazným programem a můžeme se věnovat věcem, které považujeme za prospěšné. Payne se včera rovněž setkal se svým ruským protějškem V. Lukinem. Česká a ruská strana podle něho chystají mezinárodní iniciativu týkající se kodifikace pravidel obchodu se zbraněmi s cílem zavést pro všechny stejné podmínky. Jednalo by se o různé typy zbraní, nejen o jaderné, uvedl Payne. Nedávno schválený český zákon o zbrojním obchodu se zahraničím je prý natolik přísný, že se nemusíme obávat žádných restrikcí. 
topic_interv Otázka pro Kevina Klosea, prezidenta RFE a RF Stanice Rádio Svobodná Evropa a Rádio Svoboda se budou stěhovat do Prahy. Proč právě do budovy bývalého FS, a ne do dokončovaného rozhlasového střediska na Pankráci, pro které se hledá využití? Tuto nabídku jsme skutečně obdrželi, museli jsme ji však odmítnout. Využití i jen části nabízeného pankráckého rozhlasového střediska by totiž přesahovalo i naše finanční možnosti. Také se nechceme podílet na výstavbě čehokoliv a chceme využít jen to, co už tu je. Investice úprav budovy Federálního shromáždění by neměly být vysoké. Sály ponecháme v původním stavu. Budova na Pankráci také asi nebude v příštím roce dokončena a s naším odstěhováním z Mnichova nelze otálet. (ljď) 
description Smlouvou o pronájmu služby nekončí Dana Rybáková Firmy, které podnikají v Praze, mnohdy potřebují byty pro své zaměstnance. Movitější zahraniční studenti se nespokojí s bydlením na kolejích. Ti a mnozí další hledají možnost dlouhodobého pronájmu bytu. A právě na dlouhodobé pronájmy bytů a rodinných domů se specializuje firma Ubytreal. V databance má pouze byty I. kategorie v Praze a jejím okolí. Výjimku tvoří byty v centru Prahy, kde se do nabídky zařazují i byty s vytápěním wavkami. Smlouvy podepisujeme jak s pronajímateli, tak s nájemci. Naše databanka je jakousi křižovatkou informací, řekl spolumajitel firmy Michal Vacek. Smlouvy o pronájmu se podepisují minimálně na jeden a maximálně na tři roky. Ve smlouvě je uvedena pevná částka, kterou nájemce za byt platí, a ta se nemění. Smlouva se dá po uplynutí lhůty prodloužit, ale pak je třeba upravit právě sumu placenou za byt, vzít v úvahu například inflaci. Nejlevnější je nezařízená garsoniéra bez telefonu, za pět tisíc korun měsíčně. Nejdražší pronájem, který firma zatím sjednala, byla vila na Klamovce za sedm tisíc dolarů měsíčně. Dříve tvořili přes 50 procent naší klientely cizinci, dnes je jejich poměr k domácím zájemcům 1:1, uvedl M. Vacek. Je spousta podnikatelů, kteří hledají pro své mimopražské zaměstnance ubytování v Praze. Nájemce může podle svých požadavků dostat nabídku i po telefonu, popřípadě navštívit kancelář společnosti a nabídky dostane vytištěné. Klient si určí, jak velký byt, v jaké části Prahy, v kterém patře, s jakým vybavením a za kolik si chce pronajmout. Z databáze pak dostane buď nabídku, která se s jeho požadavky dokonale kryje, nebo nabídku s jednou libovolnou chybou. To znamená, že byt je třeba v jiné části Prahy nebo je dražší apod. Pronajímatel může nabídnout byt i telefonicky, ale v každém případě se musí osobně dostavit do kanceláře společnosti k podepsání zprostředkovatelské smlouvy. Neuzavíráme exkluzivní zprostředkovatelské smlouvy jako jiné realitní firmy, které pro pronajímatele znamenají, že pod hrozbou pokuty ve výši až tří měsíčních nájmů si po určitou dobu nesmí sám najít klienta. Podle mého názoru by stejnou pokutu měla platit i kancelář, pokud v dané době není schopna najít nájemce, nebo by neměla exkluzivní smlouvy uzavírat. Naše zprostředkovatelská smlouva pronajímatele ani nájemce nijak nezavazuje. Po jejím podpisu se jeho nabídka okamžitě dostává do databáze, vysvětlil M. Vacek. Za uzavření smlouvy a zařazení do databáze klient neplatí. V případě, že díky Ubytrealu jako zprostředkovateli uzavře nájemce smlouvu na dlouhodobý pronájem bytu, zaplatí této společnosti odměnu ve výši 70 procent měsíčního nájmu. Pokud přičiněním Ubytrealu uzavře smlouvu o dlouhodobém pronájmu pronajímatel bytu, zaplatí odměnu ve výši 100 procent měsíčního nájmu. Pronajímatel platí víc, protože je to výdělečná činnost. Naše služby ovšem nekončí podpisem smlouvy o dlouhodobém pronájmu a vyinkasováním odměny. Svým klientům poskytujeme po celou dobu nájmu právní servis, uvedl M. Vacek. 
essay Privatizace státních statků: ráj úředního šimla Jiří Pšenička Není asi jiného sektoru, kde by privatizace státního majetku probíhala tak složitě jako v zemědělství, respektive na státních statcích. Prakticky všechny státní zemědělské podniky hospodařící na půdě mají již své nájemce, ale vlastnická práva byla převedena na soukromé osoby pouze asi u desetiny z nich. Je nepravděpodobné, že by se tento zdlouhavý proces v nejbližší době nějak výrazně urychlil. Důvodů je několik, některé pochopitelné. Na prvním místě je třeba jmenovat restituce. Ty se sice všeobecně pokládají za nejjednodušší formu odstátnění, ovšem platí to pouze tam, kde je znám vlastník. Identifikace zemědělského majetku, kterou provádějí katastrální úřady , se povleče ještě celá léta. Jestliže není znám majitel, nemohou ani pozemkové úřady rozhodovat o oprávněnosti či neoprávněnosti restitučních žádostí občanů. Navíc, valná většina žadatelů, kterým pozemkový úřad jimi uplatněný nárok zamítne, se dále obrací na soud. Jak rychle dnes soudy pracují, netřeba připomínat. A v tomto vlastnickoprávním chaosu by měla probíhat privatizace. Bylo by tedy možné konstatovat - a mnozí již tak učinili -, že restituce jsou brzdou privatizace. Avšak jestliže navracení majetku původním vlastníkům bylo uznáno za jeden ze základních (morálních) principů transformace, nelze dnes z hlediska úzkých ekonomických zájmů kritéria zpochybňovat, měnit či upravovat. Je-li zde možné něčím pomoci,tak asi posílením jmenovaných restitučních institucí novými pracovníky. O práci budou mít postaráno na deset let. Naopak se zdá, že pracovními silami se zbytečně plýtvá ve vlastním procesu schvalování privatizačních projektů. Systém se postupem času stal přímo vzorovou ukázkou fungování zákonů profesora Parkinsona. Posuďte sami, jakou strastiplnou cestu musel každý privatizační projekt absolvovat, než se dočkal realizace: ministerstvo zemědělství vypracovalo zakladatelské projekty na 279 ze 316 státních statků (rozdíl obou čísel vyjadřuje počet podniků privatizovaných kuponově) a předalo je ministerstvu privatizace. Zatím 224 projektů privatizační úřad prodiskutoval a odsouhlasil v tzv. dohadovacím řízení. Vláda projednala a schválila 167 projektů. Ty vrátila na Skalického ministerstvo privatizace. Jeho úřad 116 projektů předal opět Luxovu ministerstvu zemědělství k aktualizaci (provedení auditu účetní uzávěrky, rozdělení aktiv a pasiv na jednotlivé nabyvatele, připojení dokladů o identifikaci majetku atd.). Celý proces přehazování fasciklů z kanceláře do kanceláře však samozřejmě nekončí. Ministerstvo zemědělství stačilo zaktualizovat 84 projektů, které pak znovu převzali lidé ministra Skalického. Upravené projekty ještě jednou zkontrolovali, připojili k nim zapečetěné stanovisko vlády a 55 projektů odeslali Pozemkovému fondu. Ten zatím stihl 38 projektů předat svým jednotlivým územním pracovištím. Jak nám sdělili na ministerstvu zemědělství, asi 20 až 25 projektů bylo již realizováno, tj. majetek předán úplně nebo zčásti novým vlastníkům. Je to málo. Koho je možné vinit? Především celý systém. Je těžké si představit, že by někdo dokázal vymyslet ještě složitější, nákladnější a pracnější. Úřední šiml se dosyta nažral a dlouhé roky se bude moci tvářit, jak usilovně pracuje. Téměř želví tempo privatizace státních statků má ekonomické a (jak potvrdil Nejvyšší kontrolní úřad) někdy i kriminální důsledky. Zbytkové státní statky byly postupně zatíženy vysokými závazky, zejména vůči bankovnímu sektoru a restituentům. Jejich hospodářský výsledek v loňském roce hovoří za vše: ztráta 5 miliard korun (více jak polovina z celkové ztráty v zemědělství). Dluhy, kterými je zatížena část majetku statků určeného pro restituce, zaplatí rozhodnutím vlády stát. Přijde ho to na sedm miliard korun. Závazky visící na majetku privatizovatelném převezmou noví vlastníci. Je pravděpodobné, že mnozí z nich od kupních smluv pod ekonomickým tlakem nakonec budou muset ustoupit i přesto, že jejich splátkový kalendář je rozložen do rozumných dvaceti let. Majetek pak opět spadne do klína státu (Pozemkovému fondu), a jak bylo v minulém týdnu rozhodnuto, potom se začne nanovo - veřejné soutěže, dražby ... Po bitvě je každý generál. Kdybychom však hned od začátku přistoupili na osvědčený systém dražeb, mohli jsme si pár set milionů korun ve státní kase ušetřit. Do celého procesu by bylo daleko více vidět a nemuselo by se vynakládat tolik úsilí na zjišťování aktuální tržní ceny strojů, zvířat či stájí. 
collection Prezident Kučma bojuje s korupcí Kyjev - Ukrajinský prezident Leonid Kučma bude osobně kontrolovat činnost zvláštních skupin, které byly pověřeny vyšetřováním korupce v nejvyšších vládních složkách. Jejich členové budou pod zvláštní ochranou prezidenta. Vyplývá to ze včerejšího prezidentského výnosu o posílení boje proti korupci a dalším zločinům v oblasti ekonomiky. Bývalý úřadující premiér Ukrajiny Juchym Zvjahilskyj odmítl obvinění vznesená proti němu pro údajné poškozování zájmů státu. Zvjahilskyj řekl, že prodej leteckého paliva ze státních rezerv, který byl podle vyjádření mnoha poslanců nezákonný, byl zaměřen na doplnění rozpočtu. Tyto prostředky prý byly užity na zvýšení platů a důchodů. 
essay Dvě země a jeden pavilon Galerie Lenka Lindaurová S negativními důsledky rozdělení Československa se postupně setkáváme na každém kroku. V kulturní sféře je posledním známým případem Bojnický oltář. Zcela aktuálním problémem se v této souvislosti stává také příprava prezentace našich výtvarných umělců na benátském bienále v roce 1995. Benátská přehlídka je velkou mezinárodní událostí a příští rok navíc oslaví stoleté jubileum. V Giardini v Benátkách jsou umístěny jednotlivé národní pavilony reprezentující architektonické styly doby svého vzniku. Československý pavilon, který v třicátých letech navrhl slavný funkcionalista Otakar Novotný (autor pražského Mánesa), se loni podařilo vyřešit celkem šťastně. Podoba expozice slovenského umělce (uzavřená krychle uprostřed pavilonu) umožnila vytvořit dva vzájemně se nerušící prostory. Letošní jednání české a slovenské strany dospělo k tomu, že přestavba oné architektonické památky nepřichází v úvahu. Střídání českých a slovenských autorů na jednotlivých bienále se nezdálo schůdné Slovensku. Zpočátku by tedy měly vystavovat vždy obě strany společně. Protože však výběr účastníků provádí každá strana nezávisle, může vzniknout expozice velmi nesourodá, jež by nepřinesla úspěch nikomu. Možnost, že by jediný kurátor vybíral umělce české i slovenské, je rovněž diskutabilní. Pro nadcházející bienále tudíž opět zvítězila varianta dvou nezávislých projektů, které by se však měly společně konzultovat. (Jinou oblast těžkostí představuje financování oprav pavilonu a jeho provoz. V době česko-slovenské se o rekonstrukce starala pochopitelně Praha.) O výběr kandidátů na kurátora české části se postará Národní galerie, instituce k tomu nejkompetentnější. Loni se výběr uskutečnil na základě konkurzu, do kterého podala své koncepty celá řada teoretiků. Výsledky (ani obsah jednotlivých návrhů) však nebyly nikde zveřejněny a letos by rozhodně neškodilo zvolit postup průhlednější. Zatímco slovenská strana již svůj konkurz připravila a inzerovala, v pražské galerii se budou jeho podmínky projednávat příští týden. Otázka financování by se měla vyřešit na úrovni ministerstev. Vzhledem k nedělitelnosti budovy však bude zřejmě nejrozumnější, aby se reprezentanti obou republik v příštích letech na bienále přece jen střídali. 
invitation V Benátkách dnes začíná filmové klání o Zlatého lva Mimosoutěžním představením anglického snímku Pošťák režiséra Michaela Radforda zahájí dnes večer 51. ročník Mezinárodního filmového festivalu v italských Benátkách. Ostrůvek Lido bude účastníky jedné z nejprestižnějších kinematografických přehlídek hostit do 12. září, kdy festival skončí udělením Zlatého lva a dalších ocenění. V soutěžní kolekci se má objevit netrpělivě očekávaná komedie Život a neobyčejná dobrodružství vojáka Ivana Čonkina českého režiséra Jiřího Menzela, v neoficiální nesoutěžní přehlídce Týden kritiky bude uveden Svěrákův Akumulátor 1. Kromě soutěžní kategorie, která dnes začíná projekcí snímku z Portugalska, bude řada pozoruhodných filmů prezentována v několika sekcích mimosoutěžních. Přehlídka Benátské noci nabídne americkou komedii Forrest Gump, chystanou do naší distribuce letos na podzim, kolekce Italská panoráma seznámí s nejnovější produkcí pořadatelské země. Tradiční retrospektiva bude letos patřit americkému klasikovi Kingu Vidorovi (1894-1982) a poskytne unikátní možnost zhlédnout jeho díla němá i zvuková. (jaf) 
sport Stávka skončila, jedná se dál Zlín (tob) - Přesně týden trvala stávka zlínských hokejistů, kteří odmítli sehrát tři zápasy na turnaji Seliko Cup v Přerově a v Olomouci, neboť se jim nelíbil prémiový řád pro nadcházející extraligovou sezonu. Podle vedoucího týmu AC ZPS Zlín Josefa Kožely se hráči v úterý dohodli, že v každém případě do pátečního přípravného utkání v Havířově proti tamnímu HC nastoupí. O prémiovém řádu budou však s vedením klubu dále jednat. 
sport Borovička s mlčením nesouhlasí Trenér Sparty: Kluci nedokázali přijmout kritiku Praha (šv) - Ačkoliv je fotbalová liga v plném proudu, hráči Sparty dosud nedostali prémie za mistrovský titul v loňském ročníku. Termín vyplacení 12 milionů korun na mužstvo byl před časem posunut na 31. srpna, ale před včerejším odpoledním tréninkem nepadlo o penězích ani slovo. Alespoň před novináři ne - fotbalisté nadále mlčí, uraženi kritikou v novinách po pohárovém utkání v Göteborgu. Podle některých pramenů byl termín předání prémií posunut o týden, mezi hráči se však špitalo, že před odjezdem k dnešnímu ligovému utkání v Chebu očekávají návštěvu sparťanského prezidenta Macha s manažerem Nehodou, kteří by měli podat vysvětlení. Zajímavé je, že jednoznačně odmítavý názor k hráčskému mlčení má trenér Borovička: Bohužel kluci nedokázali přijmout kritiku, která byla podle mě oprávněná. V Göteborgu jsme nehráli dobře. S jejich jednáním nesouhlasím, ale není věcí trenéra, abych to řešil. Musí zasáhnout manažer nebo prezident klubu. 
invitation Obnoví tradici festivalu Sokolov (agentura Wild Duck) - Tradici Festivalu politické písně hodlají obnovit mladí v Sokolově. Při přípravách dalšího ročníku velmi ocenili pochopení čelních politických představitelů, kteří přislíbili nejen převzetí záštity, ale i vlastní vystoupení. Ministr obrany chce zazpívat písničku Panskej pacholku, půjč mi pistolku, ministr zemědělství oral jsem oral, ale málo a ministr zahraničí Dvořákovu árii My cizinou jsme bloudili. Z repertoáru ministra financí má zaznít zhudebněná báseň Bez peněz do hospody nelez, zatímco předseda republikánů nacvičuje evergreen Pryč s tyrany a zrádci všemi. Jako zahraniční host vystoupí prezident Hovadských fondů s halekačkou Tri dny ma naháňali, jehož na pódiu vystřídá bývalý generální prokurátor s hitem Já mám v Praze tři domy. Na závěr premiér a jeho ekonomický tým přednesou sbor z Prodané nevěsty Proč bychom se netěšili. Výtěžek koncertu má být věnován na humanitární účel - pomoc při vyřešení ekonomických problémů Komisní banky s dlouhodobými vklady občanů. 
description Zahraniční investice ve světě rostou Hlavním příjemcem jsou Spojené státy americké, druhé místo obsadila Čína Ženeva - Celosvětový objem zahraničních investic loni činil 195 miliard dolarů proti 171 mld. dolarů v roce 1992. Po dvou letech tak znovu vzrostl. Investice do rozvojových zemí se zvýšily na 80 miliard USD, tedy dvojnásobek úrovně roku 1991. Vyplývá to z poslední Zprávy o světových investicích, kterou vypracovala Konference OSN o obchodu a rozvoji (UNCTAD). Největší vzestup přímých zahraničních investic zaznamenala Čína, která se loňským objemem 26 miliard dolarů dostala na druhé místo za USA. V roce 1991 získala Čína jen 4.4 miliardy USD zahraničních investic. Podle UNCTAD je však většina přílivu investic do rozvojových zemí stále soustředěna do deseti až patnácti zemí Asie a Latinské Ameriky. Nejchudší země naproti tomu dostaly pouhých 300 miliónů USD a jejich podíl na světových investicích se snížil. Nepotvrdily se však obavy, podle nichž bude rekonstrukce východní Evropy absorbovat investice, které by jinak směřovaly do rozvojových států. Příliv investic do východní Evropy loni dosáhl jen pěti miliard USD, což je na úrovni investic v Mexiku. Celkový objem investic v tomto regionu zatím činil 13 miliard USD a byl jen o málo vyšší než celkové zahraniční investice v Thajsku. Z průmyslových zemí loni znovu získaly vedoucí pozici příjemce kapitálu USA s 32 miliardami dolarů. USA jsou také největším zdrojem přímých zahraničních investic, když loni investovaly rekordních 50 miliard USD. V EU byla znovu nejatraktivnějším příjemcem investic Velká Británie, která byla zároveň druhým největším světovým investorem. Dramaticky, až na 12 mld. dolarů, se snížil příliv kapitálu z Japonska. Znamená to čtvrtinu objemu roku 1990. 
comment ČR zřejmě zcela postačuje poloviční počet mlékáren Uherské Hradiště/Zlín (ce) - Největším problémem zemědělců jsou v současné době finance a neplatiči, řekl včera LN ředitel územního odboru ministerstva zemědělství v Uherském Hradišti J. Vaculík. Mlékárna Lacmo Zlín podle něj zpožďuje platby za dodané mléko o čtyři měsíce. Zejména nově vzniklým zemědělským subjektům tak vznikají nemalé problémy. D. Ryppel, ředitel o.z. Lacmo Zlín, která nakupuje 35 procent surového mléka na Uherskohradišťsku, tuto skutečnost potvrdil a dodal: Jsme v platební neschopnosti jako drtivá většina ostatních českých mlékáren. Problémy máme stejně jako zemědělci s neplatiči z řad obchodníků a jiných mlékáren, kterým dodáváme své výrobky. Platíme pravidelně, ale se zpožděním. Dodavatel se sám musí rozhodnout, jestli nám bude mléko prodávat i za těchto okolností. Za současného toku peněz termíny plateb nejsme schopni zkrátit. Podle D. Ryppela je v ČR příliš mnoho mlékáren. Hovoří se o tom, že by bylo možné okamžitě zrušit polovinu z nich, zbývající mlékárny by pokryly spotřebu celé republiky a ještě by mohly vyvážet. Privatizované mlékárny se však zatím mezi sebou nedokázaly domluvit. Důsledkem je nekompromisní konkurenční boj, který tlačí ceny výrobků až takřka k nulové rentabilitě zpracovatelů. To se potom přenáší na dodavatele surového mléka v podobě nízké výkupní ceny a opožděných plateb. Rychlé řešení, zdá se, v této chvíli nevidí ani zemědělci ani zpracovatelé. 
other Marné cesty k českému počítači Petr Koubský Nedávná výstava Historie výpočetní techniky v České republice, která byla počátkem léta instalována v Severočeském muzeu v Liberci, znamenala užitečné připomenutí obětavé a navzdory podmínkám docela úspěšné práce několika generací techniků. Jasně ukázala i příčiny našeho zaostávání za světem - zaostávání, jehož důsledky poneseme ještě dlouho. Poválečné Československo mělo dobrou příležitost přidat se ke špičce vývoje světové výpočetní techniky - díky celkové vyspělosti ekonomiky, díky tradici přesného strojírenství a elektrotechnického průmyslu a v neposlední řadě i díky výjimečné osobnosti profesora Antonína Svobody. Před druhou světovou válkou pracoval pro československou armádu na zdokonalení zaměřovačů protiletecké obrany, po okupaci výsledky své práce vyvezl do Francie a později do USA. Tam působil rovněž v armádních službách na vývoji radaru na MIT v Bostonu, kde se také seznámil s pracemi von Neumanna a dalších vědců konstruujících první číslicové počítače. Po válce se Svoboda vrátil na ČVUT, kde kolem sebe shromáždil studenty a mladé vědecké pracovníky - první generaci našeho počítačového výzkumu. Vedl i výzkumnou laboratoř pozdějšího podniku Aritma, kde stál u vzniku sériově vyráběných děrnoštítkových strojů. Oddělení matematických strojů, které dr. Svoboda řídil, se postupně rozrůstalo, až nakonec vznikl Výzkumný ústav matematických strojů - známý VÚMS. První stěžejní prací dr. Svobody a jeho spolupracovníků byl reléový počítač SAPO. Pracovali na něm od roku 1950, do zkušebního provozu byl však SAPO uveden - vzhledem k obtížím při získávání součástek i k informační bariéře - až roku 1957.SAPO byl silně zastaralý ještě před svým dokončením; hlavní zájem VÚMS se tou dobou soustředil již na další projekt, elektronkový počítač 1. generace EPOS 1. Ten bohužel dopadl obdobně; byl opuštěn ve stadiu nedokončeného funkčního modelu roku 1962, tedy v době, kdy ve světě byly již zcela běžné počítače 2. generace (tranzistorové) a na dveře klepala generace třetí. V té době dosahovalo naše technologické zpoždění za vyspělým světem hodnoty asi deseti let, což se s nevelkými odchylkami nemělo změnit až do roku 1989. Profesor Svoboda roku 1964 emigroval do USA, unaven žabomyšími válkami a ideologickým šikanováním, někteří jeho spolupracovníci ho následovali. Tím se vývoj dále zbrzdil. Posledním významným dílem původního Svobodova kolektivu zůstal snímač děrné pásky FS 1500 vyráběný sériově v ZPA Košíře, svého času nejlepší produkt toho druhu na světě a jeden z opravdu mála úspěšných československých exportních artiklů v oboru výpočetní techniky. Vzhledem k rostoucímu významu využití počítačů nebylo únosné spoléhat nadále jen na domácí vývoj, a proto nezbylo než přistoupit k dovozu počítačů ze SSSR (URAL 1, MINSK 2) a později i ze Západu (Univac, Bull, CDC, IBM). Z domácích projektů nutno ještě jmenovat počítač téměř třetí generace Tesla 200, vyráběný v licenci společnosti Bull-GE od roku 1969 v Tesle Pardubice. Nastaly časy Uralů, Minsků a příručních průbojníčků na děrnou pásku; díky většímu rozšíření počítačů začala ovšem vyrůstat další generace odborníků. K ní patřila i další významná osobnost české výpočetní techniky: nedávno předčasně zesnulý konstruktér ing. Eduard Smutný. Prvním jeho rozsáhlým dílem byl návrh minipočítače JPR-12, vyráběného od roku 1974 Teslou Strašnice. Ta byla jedním ze tří center produkce československých minipočítačů: druhé bylo ve VÚVT v Žilině (SM 50/40 podle vzoru PDP společnosti Digital), třetí ve VÚMS (ADT podle minipočítačů firmy Hewlett-Packard). Podle vzoru znamená, že se využívaly absolutně všechny metody zpětného inženýrství, které si lze i nelze představit, od rozebírání originálních výrobků do posledního šroubku až po krádeže dokumentace sovětskou či východoněmeckou rozvědkou. V těchto místech komické i chmurné stránky počítačové historie splývají. Na principech kopírování nepůvodní a zastaralé technologie byly postaveny i počítačové řady JSEP a SMEP, společné projekty zemí RVHP. Eduard Smutný byl v osmdesátých letech nejen průkopníkem domácích mikropočítačů, zoufale usilujícím o snížení bariéry naší zaostalosti - neboť jako jeden z mála už tehdy jasně viděl, jak malé počítače změní svět a jak tragické by bylo nebýt při tom - ale též donkichotem předem ztracené bitvy o dodržování morálních a právních norem. V podmínkách, které sám nazýval partyzánskou válkou, navrhl a zkonstruoval mikropočítačovou stavebnici JPR-1, navazující systém SAPI-1, počítač pro mládež nazvaný Ondra... Na dynamiku oboru, který v normálně fungujícím světě právě tou dobou ještě nabíral obrátky, už však nemohl stačit v podmínkách izolované ekonomiky sebegeniálnější konstruktér. Rokem 1989 historie československé či české výpočetní techniky de facto končí a současně začíná historie našeho příspěvku k celosvětovému vývoji oboru. Na otevřeném trhu, v podmínkách rovnosti šancí a rizik, teď současná generace odborníků musí předvést, že dokáže tolik, co dříve zvládli lidé formátu Svobody nebo Smutného. Pokud se k takovým výsledkům dopracuje, nebude se mít za co stydět. 
comment Některé učebnice mají zpoždění Praha (kva) - Skutečnost, že na trhu občas chybí některá učebnice, může být způsobena nedostatkem komunikace mezi jednotlivými nakladateli. Na včerejší tiskové konferenci to připustil šéfredaktor jednoho z nich, Vlastimil Lapáček. V České republice působí v současné době osm až deset větších nakladatelství, která se zabývají převážně vydáváním učebních textů. Konkurence sice prospívá kvalitě, učitelé i žáci mají zpravidla také větší možnost výběru než dřív, občas však dojde i k výpadku. Letos například chybí důležitá učebnice českého jazyka pro šesté třídy. Zástupci nakladatelství Fortuna ale tvrdí, že by měla být k dispozici nejpozději v říjnu. Problémem zůstávají učebnice pro specializované obory, například ty, které se učí na průmyslovkách. Mají totiž zpravidla jen malý náklad, který se nakladatelům nevyplatí. Jak LN sdělil ředitel pražské chemické průmyslovky, školy to řeší většinou svépomocí a pak si publikace vyměňují mezi sebou. Pražští studenti chemie se letos budou učit také z textů, které pořídila ostravská chemická průmyslovka. 
news V Praze se prý zase začnou stavět byty, ale budou mít podstatně vyšší nájemné Praha (kva) - Pro komunální potřebu by se měly začít v Praze stavět byty opět od roku 1996. Vyplynulo to ze slov primátora Jana Koukala, který však zároveň upozornil, že nepůjde o návrat k panelovým sídlištím. Tento způsob tak zvané komplexní bytové výstavby pomalu doznívá. Letos se v Praze dokončí už jen asi 300 bytů a se stejným počtem se počítá ještě pro příští rok. Radnice je míní z velké části rozprodat, neboť bytové objekty s regulovaným nájemným představují velkou zátěž i pro ni. Bude-li zastupitelstvem přijata koncepce, o níž primátor hovořil, nebude město další byty stavět samo. Připraví jen pozemky, vybaví je sítěmi a poskytne je, patrně za běžných komerčních podmínek, soukromým stavebním společnostem. Byty, které tak vzniknou, budou mít pravděpodobně podstatně vyšší nájemné, než je dnes zvykem. Podle primátorova vyjádření se však počítá s tím, že sociálně slabší vrstva obyvatelstva bude dostávat příspěvek na bydlení. Rozdíl mezi minulým a budoucím přístupem by tedy spočíval ve směrování peněz. Zatímco dříve se dotovaly byty, které ovšem zdaleka vždycky nedostávali ti nejpotřebnější, napříště by měly peníze směřovat přímo k lidem, tedy k nájemníkům. V našem hlavním městě dnes připadá jeden byt na 2.3 obyvatele a prakticky nikdo není schopen odpovědět na otázku, zda je to optimální stav. Jan Koukal nicméně připouští, že zpomalením komplexní bytové výstavby vznikl v metropoli dluh kolem 3400 bytů, který by měl být v blízké době vyrovnán. 
news O Benešových dekretech Kovács se Zieleniecem nejednal Praha (il) - Na duševní stav Maďarů žijících ve Slovenské republice by velmi dobře zapůsobilo, kdyby byli požádáni o prominutí za křivdy způsobené po druhé světové válce. Tenkrát byli prohlášeni za národ, který nese kolektivní vinu za válečné zločiny. Novinářům to včera v Praze řekl maďarský ministr zahraničí László Kovács, který včera ukončil dvoudenní oficiální návštěvu České republiky. Maďarský ministr dodal, že napravení této křivdy, které se tehdejší Československo dopustilo, lze uskutečnit cestou právní, ale také způsoby, které s právem nesouvisí. Právní možnosti jsou konkrétní a jsou vyřešeny či se v současnosti řeší, řekl Kovács. Další možnost omluvy nazval spíše psychologickou. Podle něj v tomto duchu jednal maďarský premiér při své nedávné návštěvě v Bratislavě se slovenskými politiky. O Benešových dekretech s ministrem zahraničí České republiky Josefem Zieleniecem jsme nemluvili, řekl maďarský ministr. László Kovács rovněž jednal s prezidentem Václavem Havlem, s premiérem Václavem Klausem, s předsedou poslanecké sněmovny Milanem Uhdem. Podle ministra sociálně liberálního kabinetu Gyuly Horna Maďarsko a Česká republika spolu mohou dobře spolupracovat i přes ideologické rozdíly vlád obou zemí. V oblasti vzájemného obchodu je ještě co dohánět, řekl Lidovým novinám László Kovács s tím, že maďarští zemědělci mají např. potíže prosadit se na českém trhu také kvůli administrativním problémům. Premiér Václav Klaus mu slíbil, že tuto záležitost nechá co nejdříve prošetřit. 
invitation Oznámení Policie hledá svědky nehody, při níž řidič autobusu č. 145 srazil 25. 8. kolem 9.20 hod. v Doupovské ul. v Praze 10 cyklistku. Občané mohou zavolat na linku 158 nebo tel. č. 424141. 
news Krátké setkání Vondra-Izetbegovič Jan Rybář, Sarajevo První náměstek ministra zahraničí Alexandr Vondra včera v rámci cesty po čtyřech zemích bývalé Jugoslávie navštívil hlavní město Bosny a Hercegoviny Sarajevo. Během pětihodinového pobytu se mimo jiné setkal s prezidentem Alijou Izetbegovičem, představiteli UNPROFOR a ministerstva zahraničí. I když zdejší situace není jednoduchá, během rozhovorů jsem se ujistil, že stále existuje přesvědčení, že politické řešení je ze všech variant nejlepší, řekl A. Vondra v Sarajevu zpravodaji LN. Prezident Alija Izetbegovič převzal poselství od svého českého protějšku Václava Havla a poděkoval za pomoc a solidaritu České republiky. Bosenská strana uvítala úmysl České republiky vyslat do Sarajeva kontaktní osobu, jejíž občasné působení by usnadnilo kontakty v politické i humanitární oblasti mezi oběma zeměmi. O brzkém otevření stálé mise ČR v Sarajevu se však zatím neuvažuje. 
news Tokio odškodní oběti agrese Tokio - Japonsko včera oznámilo, že vytvoří fond jedné miliardy dolarů, z něhož bude v příštích deseti letech financovat projekty v oblasti kultury a výchovy kvalifikovaných kádrů v zemích, které utrpěly japonskou agresí před rokem 1945. Plán zahrnuje kulturní a studentskou výměnu, společný historický výzkum období druhé světové války, repatriaci Korejců, kteří zůstali v Rusku na Sachalinu, a náhradu Tchajwancům, kteří sloužili v japonské armádě před rokem 1945. Ženy, které byly donuceny poskytovat sexuální služby japonským vojákům za války, budou odškodněny formou zřízení center pro vzdělávání žen v jednotlivých zemích. 
advice Bezlepková dieta - léčba celiakie Doc. MUDr. Jiří Nevoral, CSc., gastoenterologické pracoviště I. dětské kliniky v Praze-Motole Poradna V minulém příspěvku byla v krátkosti popsána celiakie jako příčina neprospívání zažívacích poruch a řady různých dalších potíží. Onemocnění se léčí bezlepkovou dietou, tj. dietou, která neobsahuje ve stravě lepek. Lepek je směs ve vodě rozpustných bílkovin z povrchní části obilných zrn pšenice, žita, ječmene i ovsa. Udržuje-li pacient bezlepkovou dietu, je zcela bez obtíží. Podstata bezlepkové diety spočívá v úplném vyloučení mouky z pšenice, žita, ječmene i ovsa a surovin z nich odvozených, jako jsou kroupy, krupice a vločky. Z praktického hlediska se jedná o dvě skupiny výrobků. V té první je mouka základní surovinou, v té druhé je přídavkem. Do první skupiny patří především různé pečivo, cukrářské výrobky, těstoviny, knedlíky. V druhé skupině jsou polévky zahuštěné jíškou, polévky s těstovinami, kroupami, krupicí, omáčky zahuštěné moukou, výrobky z brambor s přídavkem mouky, jako jsou bramborové knedlíky, bramborák, placky. Dále do této skupiny patří některé uzeniny, paštiky, pomazánky. Z cukrovinek obsahují lepek především plněné čokolády a plněné bonbóny. Pivo a lihoviny připraveny z obilovin rovněž obsahují lepek. Vyloučení mléka a řepného cukru ze stravy nepatří do bezlepkové diety, někdy je však lékařem ordinováno na krátkou přechodnou dobu na samém počátku onemocnění, kdy sliznice tenkého střeva je vážně poškozena a funkčně nedostatečná. S hojící se sliznicí a s růstem obnovujících se střevních klků vlivem bezlepkové diety se zlepšuje i funkční schopnost sliznice a pacient může přijímat mléko a sladit řepným cukrem. Bezlepková dieta je racionální dieta a zakázané mouky se nahrazují sojovou moukou, rýžovou moukou nebo rýžovým škrobem, kukuřičnou moukou nebo kukuřičným škrobem, bramborovým škrobem, pohankou, prosem ve formě jáhel nebo mouky. Použít lze i pšeničný škrob, ale jen takový, který byl řádně otestován a je zaručeně bezlepkový. Suroviny a především potraviny vhodné k bezlepkové dietě musí být podle naší normy označeny žlutým šikmým pruhem nebo přeškrtnutým obilným klasem. Přeškrtnutý obilný klas na obalu je mezinárodní označení a setkáváme se s ním stále častěji i na našem trhu. Protože příprava bezlepkových jídel v domácím prostředí přináší některé problémy, existuje řada doporučených receptů, které byly uvedeny v různých brožurách a jsou pravidelně zveřejňovány i ve Zpravodaji Klubu celiakie. Rodiče dětí s řádně diagnostikovaným onemocněním, které udržují bezlepkovou dietu, mají nárok na přiznání finančního příspěvku. 
invitation Krátce Představení Dreams of Sphinx se pro velký divácký zájem prodlužuje. New age live show v podání Báry Basikové zazní na Křižíkově fontáně na pražském Výstavišti ještě zítra a 15. září. 
caption Před vyhlášením každého vítěze byla znovu kontrolována správnost odpovědí, dohližitelem byla i kamera Originálního videožurnálu Foto 
news První soukromí nábytkářští učni Koryčany - První české soukromé nábytkářské učiliště otevřela ve středu v Koryčanech na Kroměřížsku společnost Koryna. Výrobce kuchyní, kancelářského a lékařského nábytku přijal do 1. ročníku tříletého studia 24 žáků v oboru truhlář-nábytkář. V Koryně si spočítali, že sponzorování učňů ve vlastním zařízení je levnější než jinde (tj. zhruba 50000 Kč ročně). Část nákladů hradí ministerstvo hospodářství. Předběžně jsme se již dohodli se Střední průmyslovou školou dřevařskou v Bystřici pod Hostýnem, že na ni naši nejlepší posluchači mohou po druhém roce přestoupit, uvedl ředitel učiliště Vladimír Plaček. V osnovách učiliště je vedle běžných všeobecných a odborných dřevařských předmětů i němčina a základy ekologie. 
collection Kurzy - Semináře Vybíráme z nabídky školení, přednášek, seminářů a rekvalifikačních kurzů: Logistické minimum - jednodenní seminář. Termín a místo konání: 14. září v Praze. Připravuje: Gradua, s. r. o., Klánova 62, 147 09 Praha 4, tel. 02/472 96 97-8, fax 02/472 73 27. Oceňování hmotného investičního majetku systémem A-Consult plus - týdenní profesní školení, které je určeno pro přípravu soudních znalců pro oceňování hmotného investičního majetku, zvláště pro účely úvěrového řízení v bankách a ve všech případech, kdy není zapotřebí cenový předpis. Absolvent získá licenci k používání softwaru znaleckého ústavu A-Consult plus a následný servis na jeden rok. Termín a místo konání: 3. října v Praze. Připravuje: Gradua, s. r. o. Management úspěchu a klíčové oblasti - dvoudenní seminář zaměřený na zvládnutí problematiky managementu času. Jeho účastníci se seznámí s teorií a nástroji firmy TMI, s jejichž pomocí každý jednotlivec, tým nebo firma obstojí ve změnovém chaosu a změn může využít k růstu produktivity, ke zlepšení vztahů a kvality. Termín a místo konání: 29. a 30. září v Praze. Připravuje: TMI, a. s., V. P. Čkalova 18, 160 00 Praha 6, tel. 02/32 16 49, fax 02/32 17 54 
news RDP Group podruhé požádala o udělení licence k vývozu zbraní Praha (gag,čtk) - Žádost o udělení licence k vývozu zbraní a vojenského materiálu do zahraničí hodlá v nejbližších dnech znovu podat na ministerstvo obchodu a průmyslu zbrojařské konsorcium RDP Group, sdružující čtyři desítky českých podniků. Potvrdila to včera ředitelka společnosti RDP V. Hradská. Konsorcium již počátkem roku žádost podalo a vzápětí stáhlo. To vedlo k nejrůznějším spekulacím. RDP ale podle zdrojů blízkých společnosti stáhla žádost proto, že měla signály, že licenční správa ministerstva průmyslu se vyjádří odmítavě, což by znamenalo, že znovu může žádat až za rok. Navíc nabyl v dubnu účinnosti nový zákon o zahraničním obchodu s vojenským materiálem. Podle vyjádření zástupců společnosti by RDP musela podávat žádost znovu, protože původní ještě s novým zákonem nepočítala. Nová žádost redukuje rozsah uváděného zbrojního materiálu, s nímž hodlá společnost obchodovat. Její původní velikášský seznam komodit, tak jak jej prosazoval bývalý generální ředitel Vlček, počítal údajně s obchodováním s ponorkami, loděmi, kosmickými prostředky a podobně, uvedly zdroje z RDP Group. 
description Ceny potravin vytrvale rostou Praha - Průměrné spotřebitelské ceny většiny potravinářských výrobků se v 36.týdnu opět zvýšily. Vyplývá to z pravidelného šetření cen vybraných druhů potravin Českým statistickým úřadem k 30.srpnu. K největšímu cenovému zvýšení proti 23.srpnu došlo u vepřové kýty bez kosti, a to o 3.16 koruny. V porovnání s úrovní z konce loňského roku pak index u tohoto výrobku činí 115.2 procenta. Naopak ceny kmínového chleba, rohlíků a lahvového piva zůstaly nezměněné a mírný pokles zaznamenaly ceny másla a pšeničné mouky. Významněji ve sledovaném období vzrostly ceny vepřového i hovězího masa. Index cen je značně rozdílný v různých krajích ČR. Největší nárůst ceny například u hovězího masa předního s kostí proti konci roku 1993 zaznamenali v Severomoravském kraji, a to 48.3 procenta, zatímco v Praze byl tento nárůst pouze 14.4 procenta. 
description Více nákladních mercedesů Hannover - Německá automobilka Mercedes-Benz AG letos očekává zvýšení odbytu nákladních vozů o sedm procent na 28 miliard DEM. I letos však v této divizi předpokládá neuspokojivé finanční výsledky. Podle provozního ředitele automobilky Helmuta Wernera by měl být naproti tomu letos splněn plán odbytu ve výši 280 tisíc nákladních vozů. Přesto připustil, že racionalizační opatření se ve finančních výsledcích firmy projeví teprve v roce 1995. Za prvních šest měsíců automobilka Mercedes vyrobila 140 tisíc nákladních vozů, z toho 68.7 tisíce v Německu a 71.3 tisíce kusů v zahraničních závodech, což je argumentem podporujícím očekávání vyjádřené Wernerem. 
description Prosperita závisí i na informovanosti Oddělení Informatika Hospodářské komory ČR umožňuje vstup do kontaktního systému Komise ES Eva Lukešová Úspěšnost firmy závisí kromě jiného i na tom, jaké informace má k dispozici. Mnozí čeští podnikatelé si ke své škodě stále ještě neuvědomují, že peníze věnované na získání důležitých údajů se jim mnohonásobně vrátí. Jedním z míst, kde mohou získat komplexní informace z České republiky i ze zahraničí, je Hospodářská komora ČR. O službách, které zabezpečuje oddělení Informatika, hovořily LN s jeho ředitelem Josefem Šmahelem. Naším cílem je, aby podnikatelé věděli o sobě navzájem. Proto jim poskytujeme informace o potenciálních tuzemských a zahraničních partnerech a zajišťujeme pro ně prezentaci jak v ČR, tak v zahraničí. Jsou to nejvyhledávanější služby komory, řekl. Velmi perspektivní se ukazuje exkluzivní služba, kterou čeští podnikatelé zatím bohužel nedoceňují. Je to možnost vstupu do databázového systému BC-NET (Business Cooperation Network), který provozuje Komise ES v Bruselu. Jeho úkolem je pomáhat především malým a středním podnikům při vyhledávání zahraničního partnera ve 43 zemích světa. Každý vstup do systému se uskutečňuje prostřednictvím konzultanta, který ručí za kvalitu a správnost vkládaných údajů. Informace v systému jsou důvěrné, vstup do databáze je anonymní a údaje o klientovi lze předat pouze nalezenému partnerovi pro navázání kontaktu. BC-NET vykazuje vysokou úspěšnost - smlouvu se podaří podepsat až ve 20 procentech případů. Ve spolupráci s okresními komorami buduje Informatika systém kancelářských informací o českých firmách, který zahrnuje údaje sloužící k jejich prezentaci vůči českým i zahraničním partnerům (kontaktní údaje, právní forma a velikost podniku, popis činnosti aj.). Tato databáze se aktualizuje v týdenním intervalu. Do ní je vstup zdarma. Úspěšnou aktivitou je Abonentní služba, zpřístupňující na disketách nabídky a poptávky, které do komory přicházejí z celého světa. Uvedeny jsou kontaktní údaje zahraničních firem a česky stručně formulovaný obsah jejich dopisů. Kompletní nabídky a poptávky s týdenní aktualizací přináší rovněž online systém informační podpory podnikání a bankovního sektoru Eotel. Nový čtrnáctideník Informatiky Firemní kontakty, teletext a některá periodika uvádějí tyto informace bez kontaktního spojení; kontaktní údaje poskytuje Informatika za úhradu. Nabídky a poptávky putují přes hranice i opačným směrem. České firmy, které mají co nabídnout zahraničním zákazníkům, mohou využít KONTAKT-SERVIS, službu umožňující navázat prvotní kontakt mezi tuzemskými a zahraničními zájemci o spolupráci. Údaje českých firem jsou v němčině, angličtině nebo francouzštině na disketách distribuovány téměř do 90 zemí. Podnikatel, který již zahraničního partnera našel, by si měl prověřit jeho solidnost, platební schopnost. Může se obrátit na pobočku americké informační firmy Dun &amp; Bradstreet působící při komoře. V databázích společnosti jsou k dispozici údaje o více než 20 milionech podniků z více než 200 zemí. Zájemce tak může v krátkém čase získat kvalitní informace, které mu pomohou snížit riziko ztrát z pohledávek. J. Šmahel informoval i o nové aktivitě Informatiky. Nedávno začala fungovat Podnikatelská burza Hospodářské komory ČR, která zahrnuje nabídky českých podniků hledajících partnery v tuzemsku. Tyto údaje se rozšiřují na disketách, v systému Eotel a ve Firemních kontaktech. 
news Pracovník policie obviněn z podvodu Praha - Pracovník Policejního prezidia poručík Petr Koula je obviněn z trestného činu podvodu, jehož se měl dopustit tím, že v Investiční bance žádal o proplacení tří nekrytých šeků celkem na 5.5 milionu korun. Včera o tom informovala TV Nova. Podle vyšetřovatele je důvodné podezření, že Koula věděl, že šeky nejsou kryté. 
news Milan Uhde má tajný návod na řešení sporu brněnské ODS Brno (škr) - Pokud nedojde k dohodě mezi znesvářenými křídly brněnské ODS, má předseda parlamentu Milan Uhde od výkonné rady ODS mandát k postupu, který by měl spor řešit. LN to včera řekl tiskový mluvčí ODS v Brně Zdeněk Žák, který tento postup odmítl jako neveřejný konkretizovat. Příprava dnešního pokračování sněmu brněnské ODS, který má rozhodnout o kandidátkách do městského zastupitelstva, byla včera a ve středu tématem jednání devítičlenné komise složené z obou znesvářených křídel ODS. Podle informací LN skončila včera odpoledne část jednání, na které bylo dosaženo některých dohod ohledně dnešního sněmu. Do uzávěrky vydání se však nepodařilo vyřešit spor o účast primátora Jiřího Horáka a jeho náměstka Luďka Zahradníčka na kandidátce ODS. Dnešní sněm má být pokračováním již dvakrát přerušeného sněmu oblasti, který začal 27. května. Jeho jednání bylo poprvé přerušeno pro spor o počet delegátů, při druhém pokračování došlo k odvolání protiprimátorské oblastní rady. Ta však tuto část sněmu nepovažuje za regulérní. Z. Žák nevyloučil možnost, že při jednání komise může dojít k rozporům, které by znamenaly neúčast jednoho či druhého křídla na dnešním sněmu. V tomto případě by mohl M. Uhde využít mandátu výkonné rady ODS. 
news KSČM bude posuzovat články komunistů Z politické scény Praha - Vedení KSČM požádalo rozhodčí komisi strany, aby posoudila, zda nespokojení členové, kteří přispívají svými články do deníku Špígl, neporušují stanovy. Na včerejší tiskové konferenci KSČM to řekl předseda komise Zdeněk Levý. Tisková mluvčí KSČM Věra Žežulková k tomu řekla, že někteří protagonisté Štěpánovy Lidové unie národní a sociální záchrany píšou do Špíglu články s nepravdivými nebo zkreslenými údaji o některých stranických funkcionářích. Řekla, že mají spadeno především na místopředsedu strany Miloslava Ransdorfa. Stanovy komunistické strany na takovéto chování pamatují ustanovením, které členům zapovídá poškozovat svou stranu zvláště na veřejnosti, a ve Špíglu jimi byla, jak řekla Žežulková, rozpoutána kampaň, která komunistickou stranu nepochybně poškozuje. 
essay Ztráta historické paměti je rizikem Ivan Pilip, předseda KDS a ministr školství Pro dlouhodobou, historickou existenci národní společnosti je vskutku klíčový obecný smysl pro spravedlnost a pevný řád. Společnost by neměla postrádat historickou paměť, jejíž součástí je vědomí, že nejenže dobro vítězí, ale také zlo je trestáno. Hlavní teze současné transformace v zemi vycházejí především z nutnosti obnovit struktury trhu a ekonomickou výkonnost. Jde o nevyhnutelnou nutnost, bez níž by nebylo možné jít dále, ale pro tvorbu vize vývoje země věc nepostačující. Nacházím zde jistou podobnost se stavbou domu po živelné katastrofě: to, co člověk potřebuje obnovit nejdříve, je střecha. Přístřeší ovšem ještě není dům. Dům potřebuje opět pevné základy i pevné zdi, které dokáží tuto střechu nést další desetiletí a staletí. Podobně i společnost má být pevnou stavbou, chráněnou ze všech stran a schopnou obstát i v životě příštích generací, za podmínek méně příznivých. A právě vybudování nových a pevných základů našeho státu - to je nejnaléhavější výzva současnosti a historická odpovědnost před dějinami. Zásadní, i když nikoliv jediný aspekt společenského smyslu pro spravedlnost se vztahuje právě k palčivému problému, značně široce nazývanému vyrovnáním se s minulostí. Úkol vyrovnat se vnitřně s minulostí komunistického režimu, uchopit celou tu obrovsky složitou situaci, dobu vymknutou z kloubů, dobu, kdy bezpráví bylo učiněno právem, je nesmírně obtížný a vyžaduje velké mravní i politické úsilí. Pro budování nových základů českého státu, takových, které budou nosné i v případě možná někdy i nelehkých dob budoucích, je ovšem neopominutelný. Důsledkem neuspokojivě řešené dnešní situace ve vztahu k minulosti je také fakt, že se vytvořily dvě výrazně oddělené názorové skupiny, jejichž postoje představují z hlediska ideového nebezpečnou past. První z nich hovoří o takzvané tlusté čáře za minulostí. Pokojný společenský převrat v listopadu 1989 nepostavil větší část národa před zásadní a osobní volbu, spojenou s plnou osobní odpovědností i osobním rizikem, na kterou stranu se postavit. Navíc v několika složitějších případech známých lidí bylo nelehké vynést jednoznačný morální soud nad jejich postoji a činy. Za těchto okolností vznikl a šířil se názor, že za komplikovanou minulostí je třeba udělat tlustou čáru odpuštění a zapomnění, a začít znova, od roku nula. Tento postoj má více tváří. Podání intelektuálské pochází z pochybování o veškeré realitě včetně sebe samého a ústí v postmodernistický relativismus a neschopnost zaujmout pevný jednoznačný postoj. Podání pragmaticky obchodní a ekonomické jednostranně preferuje krátkodobé, praktické potřeby, tedy potřeby, zaměřené na současnost a bezprostřední budoucnost. Teze o tom, že svoboda sama o sobě vše napraví, je ve skutečnosti alibismem, jehož důsledkem jsou potom například podnikatelské činnosti, prováděné ve spojení s lidmi, kompromitovanými minulým režimem. Pro takové lidi jsou stárnoucí oběti komunistického útlaku, požadující jakoukoli satisfakci za zmarněné životy své a svých mrtvých současníků, jen nepříjemnými umíněnými starci, kteří se se svými vrtochy do doby bezbřehé tolerance a velkého byznysu zřetelně nehodí. Majetkové restituce jsou podle těchto názorů neefektivní zbytečností, která jen zdržuje rychlejší metody privatizace. S tezemi však nelze souhlasit. V reakci na výše popsaný stav a první postoj vznikl druhý sporný přístup. Zklamání a rozhořčení nad přetrváváním mnohdy absurdního stavu, kdy někdejší mučitelé a utlačovatelé žijí nepotrestáni a dobře zajištěni vedle svých někdejších obětí, jejichž materiální postavení se mnohdy nezměnilo, vedlo ke vzniku ostře antikomunisticky vyhraněných politických proudů, které v některých případech hraničí až s antidemokratickým a nekonstruktivním fundamentalismem. Při nedostatku ochoty rozlišovat, zato s ochotou přijímat jednoduchá řešení, popřávají někteří lidé sluchu paušalizující představě, že celá společnost je stále plná komunistických agentů, že veškeré problémy, na něž při budování demokratického státu narážíme, jsou způsobeny záškodnickým nepřítelem - starými strukturami. Tato podoba politického programu nabízí ovšem příliš jednoduché a univerzální vysvětlení problémů, a tedy i jednoduchý a univerzální recept k jejich řešení. Lákavý je fakt, že se takto lze snadno stát politickým odborníkem na zdravotnictví, bezpečnost, diplomacii i školství, bez nutnosti náročného studia dané problematiky. Zarážející je skutečnost, že se hlasatelům těchto názorů podařilo vnutit určité části veřejnosti představu, že jedině hlasitým debolševizačním vystupováním se rozumí v českých zemích autentická pravicovost. Pro prolomení patové situace, která se spíše vyostřuje popsanou názorovou polarizací, může mít velký význam náhlá a pro mnohé v této době již možná nečekaná série několika žalob na bývalé exponenty komunistické policie z 50. let. Jsem si jist, že ne hony na čarodějnice, ale právě poukázání a následné právní kroky, učiněné vůči opravdovým pachatelům násilí a komunistické svévole, je povzbudivým signálem toho, že naše společnost sice pozdě, ale přece jen vyvodila praktický a konkrétní krok, potvrzující přesvědčení, že historii tvoří konkrétní lidé, kteří ve svých činech projevují svou svobodnou vůli a nesou tedy za ně i svou osobní odpovědnost. Ukazuje se tak, že pokud společnost chce, může najít onu pomyslnou dělicí čáru. V tomto případě mezi těmi, kteří s komunistickým režimem pouze vycházeli v zájmu přežití, pomáhali ho sice držet při životě, ale aspoň neškodili konkrétním lidem, a těmi, kteří vědomě a chtěně udávali a ničili životy jiných. Jsem přesvědčen, že právní postih osob zahrnutých do druhé skupiny je minimálním požadavkem pro obnovení smyslu pro spravedlnost a přirozený řád v naší společnosti. Neméně důležitým se mi jeví i určitá spontánní symbolická gesta a události, které vyjadřují úctu k lidem, již měli odvahu postavit se komunistickému příkoří a dokonce za obhajobu pravdy položit i svůj život. 
news Rozporné zprávy o havárii na Urale Moskva - Při požáru v kombinátu Majak v Čeljabinské oblasti (Ural) došlo k významnému úniku radioaktivních látek. Odborníci hodnotí středeční havárii jako vážnou. Uvedla to včera agentura Interfax s odvoláním na neoficiální kompetentní zdroje. Představitelé ruského ministerstva pro atomovou energetiku toto sdělení rozhodně popřeli a potvrdili své středeční údaje. Při incidentu uniklo do ovzduší jen nepatrné množství radioaktivních aerosolů, které neohrozilo lidi ani životní prostředí, řekl mluvčí ministerstva pro atomovou energetiku G. Kaurov. Příčiny havárie se vyšetřují. 
essay O umění slézat ze stromu Izrael, Palestinci a Pákistán se dohodli, že již nebudou uraženi Stálý dopisovatel na Blízkém východě Jehuda Lahav, Tel Aviv Začalo to tak, že on mi tu facku vrátil - asi tak by se dala vylíčit aféra kolem připravované návštěvy pákistánské předsedkyně vlády Bénazír Bhuttové v palestinské autonomní oblasti v Gaze. Paní Bhuttová projevila přání navštívit začátkem září Gazu a byla by to bývala (nebo snad i bude) návštěva prvního významného státníka v oblasti od březnového vzniku palestinské autonomie. Dodala však, že by se za své návštěvy nechtěla setkat ani s jediným Izraelcem. To bylo zbytečné faux pas. Premiér Rabin se urazil. Anebo, jak napsal jistý izraelský komentátor, rozhodl se urazit se. Protože v mezinárodních vztazích je vždy věcí úvahy, zda zájmům státu poslouží více urazit se, anebo neurazit se. Rabin ve svém veřejném projevu vyzval dámu z Pákistánu, aby se naučila dobrým způsobům. Mluvčí pákistánského ministerstva zahraničí nezůstal dlužen odpověď: Nebudeme se učit dobrým způsobům u pana Rabina. Mezitím přijel pákistánský velvyslanec v Tunisku do města Rafáh na egyptsko-izraelských (či palestinských) hranicích, aby připravil návštěvu své premiérky. Izraelské úřady ho u hraničního přechodu nechaly čekat sedm hodin (podle jiné verze - devět) a pak mu oznámily, že povolení nedostane. Diplomat se urazil. Totiž - rozhodl se urazit se. Urazil se také Jásir Arafat (říká se, že speciálně u něho to není věc rozhodnutí), a prohlásil, že izraelský krok je vážnou překážkou na cestě k míru. Urazila se také Bénazír Bhuttová, která plánovanou návštěvu odřekla. V tomto stadiu si asi všichni zúčastnění uvědomili, že - obrazně řečeno - vylezli na příliš vysoký strom a začali hledat žebřík, aby z něho mohli slézt. Koneckonců, návštěva hlavy důležitého muslimského státu v Gaze může jenom upevnit pozici autonomní správy a také izraelsko-palestinské dohody. Ostatně, úmyslem premiérky Bhuttové prý bylo vyjádřit právě v Gaze podporu dohodě o palestinské autonomii. Tak jako už častokrát v minulosti spásný žebřík našel a všem nabídl izraelský ministr zahraničí Šimon Peres. V úterý v noci zavolal osobně Jásiru Arafatovi a vysvětlil mu, že všechno je jinak: že je všechno jen důsledkem nedorozumění a to že bylo způsobeno nezkušeností palestinských i izraelských úřadů. Kdyby byl Izrael o úmyslu paní Bhuttové informován včas a na správné úrovni, všechno by se bývalo bylo bez problémů vyřešilo. Peres oznámil, že izraelské úřady návštěvu samozřejmě povolí, vždyť proti ní nemají žádné námitky, a když si paní Bhuttová nepřeje setkat se s Izraelci - nemusí; snad až příště. On osobně jí přeje příjemný a užitečný pobyt v Gaze. Zdá se, že tímto aféra skončila, vzájemné urážky byly zapomenuty, všichni společně slezli z vysokého stromu, na který zbytečně lezli, a Bénazír Bhuttová příští týden do Gazy přijede. Kdesi vysoko ve větvích zůstala jenom izraelská opozice, která teď vládě hořce vyčítá, že ustoupila. Tím, že návštěvu pákistánské premiérky povolila, prý prodala čest národa. 
collection Co - kdy - kde Talichův komorní orchestr vystoupí dnes v 19.30 v Míčovně Pražského hradu v rámci festivalu Pocta katedrále. Josef Moucha, Ivan Pinkava, Tono Stano, Václav Stratil a další se představí na výstavě fotografií V ostrém světle, která je od dnešního dne otevřena v Pražském domě fotografie v Husově ul. a potrvá do 27. září. Obrazy, kresby a grafika Vladimíra Komárka jsou ode dneška vystaveny ve výtvarném centru Chagall v Ostravě. Výstava česko-slovenských umělců Valdštejnská zahrada '94 (vstup hlavním vchodem z Letenské ulice) začíná dnes v Praze a potrvá do 30. září. 
review Praha ochutná avantgardní plody skupiny Miranda Sex Garden Přes a capella nazpívané alžbětinské madrigaly se propracovala londýnská, původně ryze dívčí skupina Miranda Sex Garden k osobitému hudebnímu jazyku, jímž s posluchači komunikuje na letošním albu Fairytales Of Slavery. Proto je Miranda Sex Garden pro mnohé hudební kritiky hlavní hvězdou zítřejší Mute Night, při níž se v pražské Pyramidě kromě ní představí i manchesterská skupina Inspiral Carpets a newyorský zpěvák a skladatel Moby. Fairytales Of Slavery jednoznačně patří k nejvýlučnějším deskám letošního roku. Na téměř hodinové ploše přináší třináct hypnotických písní, které vstřebávají prvky minimalismu, industrialu a dalších avantgardních směrů stejně přirozeně jako weillovské pouliční kuplety, milostné romance Shakespearovy doby nebo klasickou hudbu. Přestože by se mohlo na první pohled zdát, že se jedná o krkolomné překračování hudebních žánrů, tvorba skupiny Miranda Sex Garden působí sevřeně, hutně a kompaktně.(tse) 
overview Z nových časopisů Revue fotografie 2/94 (vydavatel Pavel Pechatý, 64 stran, cena 40 korun). Téma druhého čísla Revue fotografie (vychází šestkrát ročně) předznamenává úvodní článek Zkoumání možného o žurnalistické fotografii. V rubrice Výstava představuje časopis maďarského fotografa André Kertésze, pionýra žurnalistické fotografie. V Galerii zaujal místo Lubomír Kotek, který donedávna působil také v Lidových novinách. S Danou Kyndrovou, autorkou sociální fotografie, hovoří Karel Oujezdský. V technické části magazínu je mimo jiné anketa o tom, s jakým technickým vybavením se fotografuje v našem tisku. Nechybí ani pohled do historie fotografického média. (lin) 
news Zeman vyzývá Klause k duelu Praha (em) - K živě vysílané televizní diskusi na téma ústavní zákon o vyrovnaném státním rozpočtu vyzývá premiéra Václava Klause předseda ČSSD Miloš Zeman. Na včerejší tiskové konferenci ocenil osobní odvahu a statečnost ministra zahraničních věcí Zieleniece, s jakou v televizi vystoupil proti nesmyslnému návrhu ODS. Miloš Zeman si je podle vlastních slov vědom, že premiér Václav Klaus si vybírá partnery do svých televizních diskusí nejraději sám a pokud mu nevyhovují, raději odejde ze studia. Uvedl příklad, kdy byl televizní redaktor Milan Adámek poté, co pozval Zemana i Klause k dialogu, aniž by o sobě vzájemně věděli, propuštěn. V České televizi nám sice nevyvrátili, že premiér v jednom případě ze studia před vysíláním odešel, ale nepotvrdili, že by byl dotyčný redaktor v souvislosti s tím propuštěn. Redaktor Adámek nebyl včera k dosažení, jeho rodinní příslušníci však Zemanem uváděné souvislosti jeho odchodu z televize také nepotvrdili. 
news Peníze na plynofikaci Ostravska budou Ostrava (mot) - Zlepšení stavu životního prostředí na Ostravsku spočívá v restrukturalizaci těžkého průmyslu, řekl včera při návštěvě Ostravy ministr Benda. Národním programem je podle ministerstva životního prostředí plošná změna ve vytápění v celé ČR. Na otázky starostů ostravských obvodů o přidělení dotací na změny topenišť Benda odpověděl, že i když v Ostravě použili prostředky z ekomiliardy na výstavbu plynových rozvodů, majitelé domů o státní příspěvek nepřijdou. Ten dostanou z částky 6.3 miliardy korun, schválené parlamentem. 
comment Kdybych rozhodl sám, hned bych byl podezřelý, říká ředitel Obecního domu Praha (kva) - Ředitel pražského Obecního domu Zbyněk Sadil odmítá nést odpovědnost za rozhodnutí o tom, kdo získá zakázku na téměř jedenapůlmiliardovou rekonstrukci této secesní památky. Ať bych vybral tu nebo onu společnost, v každém případě by se začalo okamžitě říkat, že jsem za to dostal nejmíň milionový úplatek. Právě proto, aby se podobným věcem předešlo, jmenovala rada pražského zastupitelstva před několika měsíci třináctičlennou komisi, která z původních šestadvaceti uchazečů vybrala ve třech kolech čtyři a nakonec stanovila hlasováním i jejich pořadí. Jako téměř vždy, když jde o velmi lukrativní zakázku, ozvaly se po schválení výsledků městskou radou námitky těch, kdo nezvítězili a cítí se poškozeni. To je důvod, proč ještě nebyla podepsána smlouva s dodavatelem, či přesněji organizátorem rekonstrukčních prací už třetí měsíc uzavřeného objektu. Primátor Jan Koukal sdělil ve středu novinářům, že záležitost bude uzavřena v úterý 6. září. Ačkoliv odmítl poskytnout předběžně bližší podrobnosti, z jeho vyjádření bylo patrné, že se radní možná pokusí přenést konečné rozhodnutí přímo na Obecní dům. Jestliže rada jednou jmenovala komisi a schválila její závěr, nemůže se zříci odpovědnosti, trvá na svém ředitel Sadil. Sám nemá nic proti jihlavské společnosti, která obsadila první místo. Je rovněž přesvědčen, že návrh smlouvy, tak, jak byl vypracován, je pro město dostatečnou zárukou. Na zvyšování limitní ceny není investor povinen přistoupit, její snižování je naopak možné. Z. Sadil se také domnívá, že by některé z firem, které prošly až do třetího kola, mohly uzavřít účelové konsorcium na rekonstrukci Obecního domu. V zahraničí to bývá podle jeho slov u tak velkých staveb obvyklé. 
news Mečiar počítá s návratem Vladimír Mišauer, Bratislava Slovenský expremiér a vůdce Hnutí za demokratické Slovensko (HZDS) Vladimír Mečiar na včerejší poslední tiskové konferenci svého stínového kabinetu řekl, že jeho hnutí získá v předčasných volbách minimálně 30 % hlasů a že se s největší pravděpodobností bude ucházet o sestavení nové vlády. Součástí povolebních plánů HZDS je přehodnocení ústavních mechanismů, zejména úřadu prezidenta, jehož činnost by měla být podle Mečiara kontrolována parlamentem. 
news Fond proti dlužníkům Praha (pin) - Fond národního majetku (FNM) bude rázněji postupovat při vymáhání pohledávek od neplatičů za privatizovaný majetek. Po jednání prezidia fondu o tom včera informovali ministr J. Skalický a předseda FNM R. Češka. Z červencové analýzy závažného stavu pohledávek ( 7.1 mld. Kč) a možných nástrojů řešení vyplynulo, že v oprávněných případech může fond jednat i o slevách a dodatečném splácení. Bude postupovat preventivně. Proti fondu je vedeno 318 žalob. Sám jich podal 242. Na včerejším jednání prezidia byl druhým místopředsedou výkonného výboru FNM zvolen Michal Hrubý. 
essay Alibismus Komerční banky Jestliže si naše nejvýznamnější banka dovolí jednostranně vypovědět termínované vklady svých klientů, nesvědčí to o prozíravosti jejího managementu. Zdá se totiž, že neovládá elementární základy matematiky. Musí si totiž umět sestavit základní jednoduchou rovnici, zda léta budované renomé, do kterého vložila nemalé částky na reklamu, zvelebení svých úřadoven a sponzoring, bude stačit kompenzovat prudký pokles důvěry nejen u jejích klientů, ale i u naší a zahraniční veřejnosti, a zda tato rovnice v konečném výsledku vyzní ve prospěch této banky. Její alibismus i neerudovanost jejího právního aparátu dosvědčuje i to, že si své počínání nechala požehnat u jakýchsi anonymních právních expertů. Ze dne na den se tak svými podivnými finančními praktikami dostala na úroveň provinční kampeličky. Miloň Olšák, Opava 
sport Plošináři o postup Praha - Trojice českých plošinářů Kasper, Brhel a Topinka se v neděli zúčastní ve Vratislavi MS skupiny A družstev. V konkurenci sedmi zemí půjde našemu triu o dvě nejvyšší místa, která znamenají postup do finále této soutěže, jež se uskuteční 18. září v Brokstedtu v SRN. . 
sport Potrestaný trenér Serginho Rio de Janeiro - Trenér brazilského fotbalového celku FC Santos Serginho nesmí na lavičku svého týmu 180 dní. Důvodem je jeho napadení ředitele soupeřova týmu o přestávce zápasu Santos - Guarani (0:4). Serginho, jenž startoval v dresu Brazílie na MS 1982, kopl Josého Giardiniho do třísel a své chování odůvodnil rasistickými poznámkami ředitele Guarani. S kázeňskými přestupky měl Serginho potíže už jako hráč. V roce 1990 si aktivně počínal v bitce mezi fotbalisty Santosu a Sao Paula, za což ho stihl trest na 150 dní. 
advice Nechat zbourat dům postavený na černo je stále zvláštností Praha (mag, vet) - Bourání černé stavby, k němuž se v minulých dnech odhodlal stavební úřad města Prachatice, je pořád ještě výjimkou. Potvrzují to informace zpravodajů LN z dalších částí republiky. V Liberci se například bouralo zatím jen jednou, a to někdy v roce 1978. Tehdy šlo o zahradní altán. Podle vyjádření pracovníků Stavebního úřadu města Liberce se ovšem i zde staví na černo daleko častěji. V řadě případů bylo zahájeno správní řízení. Většinou byly ale přestupky řešeny pokutami. Na Jablonecku bourali zatím jen několik plechových garáží. V nejbližší době se ale bude údajně bourat zděná garáž, která nemá stavební povolení. V České Lípě se doposud nebouralo. Stavební odbor městského úřadu si však začíná od září vést přesnou evidenci staveb bez stavebního povolení. K nejproblematičtějším případům na Litoměřicku patří stavba na litoměřickém Lodním náměstí, jejíž majitel už investoval desítky milionů. Protože však nedodržel předpisy, zaplatil 70000 korun pokuty. Dnes existuje návrh na pokutu desetinásobnou, o bourání se však zatím nemluví. Zatím nejvyšší pokuta, kterou udělili za černou stavbu v Chebu, činila 300000 Kč. Nejčastější starosti má tamní stavební úřad s tržnicemi, kde si podnikatelé staví na pronajatých pozemcích bez povolení stánky. Pokud však nejsou na objektech zásadnější závady, které by bránily vydání dodatečného povolení, bývá záležitost vyřešena jen finančním postihem. 
topic_interv Angličan z Vysočan Profesor Hubert Ward otevírá v září v Praze anglickou střední školu neboli The English College in Prague Petr Dudek Česká střední škola. Mezi dvěma světovými válkami instituce, která dokázala vychovat absolventy předčivší znalostmi mnohé vzdělance z univerzit pozdější éry. Za socialismu její prestiž postupně (a naštěstí s čestnými výjimkami) upadala. Přibližuje se dnes, pět let po něžné revoluci, střední škola solidnímu evropskému průměru? Podle svědectví učitelů, žáků i pedagogů nikoliv. Jednou z cest, jak českým zájemcům nabídnout školu kvalitní úrovně, je importovat školu fungující podle nějakého osvědčeného modelu. Něco takového samozřejmě není zadarmo. I při podpoře sponzorů musejí nést finanční břemeno rodiče žáků. Jakou částku na jednoho žáka to může znamenat? Mohu nabídnout kterémukoli českému zájemci studium za tzv. standardní snížené školné dva a půl tisíce liber ročně, což představuje osm tisíc sedm set padesát korun měsíčně, říká Hubert Ward, ředitel The English College in Prague, pražské anglické střední školy, která právě začíná svůj první regulérní školní rok. Na české poměry dost peněz Suma téměř devíti tisíc měsíčně se rovná slušnému platu českého intelektuála. Která rodina si může dovolit investovat tolik peněz za školné jediného dítěte? Je to na české poměry dost peněz, připouští ředitel Ward. Ale mezi rodiči našich budoucích žáků se jich našlo asi čtyřicet, kteří to přijali. Co ti ostatní? Pro dalších čtyřicet jsem našel možnost dalšího snížení, vysvětluje Ward. Podle jejich celkového rodinného příjmu. Některým jsem nabídl školné pět tisíc měsíčně, některým jen čtyři a některým - ti ovšem získali zvláštní stipendium za vynikající výkon u přijímací zkoušky - dokonce jen tisíc sedm set padesát korun měsíčně. Díky nadaci English College, založené v Londýně a podporované britskými a českými podniky i jednotlivci, je možné školné dotovat. Přesto se našli zájemci, jejichž rodiče si ani nejnižší částku nemohou dovolit. Jak na to zareaguje česká veřejnost, po desetiletí zvyklá na bezplatné, byť všelijaké vzdělání? Důležité je uvědomit si, jaká možnost se pražským dětem nabízí. Skutečné náklady na studium jednoho žáka English College činí asi čtyři tisíce liber ročně. Níž není možné jít, nemá-li úroveň výuky poklesnout na úroveň, na níž by organizace celého projektu ztrácela smysl. I tak bude mít škola pouze vybavení nutné ke kvalitní výuce, žádný zbytečný luxus. Zdá se, že škola, přestože vychází zhruba z idejí britských soukromých škol, nebude elitním ústavem. Na přijímací pohovory se do Vysočan nedostavovaly jenom děti pražské smetánky, ale ze všech příjmových úrovní společnosti. Nejsme elitní škola. Nebudeme mít žáky výlučně z velmi bohatých rodin, upozorňuje ředitel Ward. Z Londýna dostáváme dotaci ve výši téměř čtyř set tisíc liber, připomíná Hubert Ward. V tom se lišíme od ostatních soukromých škol v Čechách financovaných ze zahraničí, které podle mého názoru účtují školné v takové výši, aby vydělaly. Iniciativa ryze soukromá Kde se v Británii vzala iniciativa na podporu střední školy v Praze? Podle Warda je to soukromá skupina lidí, které nadchla myšlenka vytvořit něco podobného, jako bývalo pražské anglické gymnázium. Předsedou skupiny je významný britský politik, vydavatel a podnikatel lord Holme z Cheltenhamu (působil též jako legislativní poradce Občanského fóra v roce 1990). Přestože celý projekt je v souladu se zájmy britské vlády, veškeré shromážděné finanční prostředky jsou pouze soukromé. Osoby a instituce, které byly požádány o pomoc, pocházejí z britských podnikatelských kruhů a obchodních společností. Při našem setkání tři měsíce před zahájením výuky pracovali ve vysočanské budově, kde English College sídlí, ještě řemeslníci. Zdaleka už ale stav vnitřního zařízení nebyl takový jako letos v zimě, kdy se ředitel Ward se svou manželkou Elizabeth a asistentkou Ivanou Hurytovou krčili v ledové místnosti nad přenosným elektrickým radiátorem a ujišťovali zájemce o studium a jejich rodiče, že ve školním roce to bude lepší. Kolik dětí bude na English College nakonec studovat? Po březnových přijímacích zkouškách přijali dvacet osm třináctiletých (do dvou tříd), šedesát pět čtrnáctiletých (do tří tříd) a dvanáct patnáctiletých studentů. Proč taková rozrůzněnost? Čtrnáctiletí budou navštěvovat školu dva roky s cílem uspět u mezinárodně uznávané zkoušky IGSCE (International Certificate of Secondary Education). Za další dva roky budou moci skládat IB (International Baccalaureate), závěrečnou zkoušku, opět s mezinárodní platností a uznávanou téměř ve všech zemích světa. Obě zkoušky se skládají v angličtině, která bude od samého začátku na English College vyučovacím jazykem. Patnáctiletí se během jednoho roku připraví na dvouletý kurz vedoucí přímo k IB, což neznamená, že jej všichni budou moci nastoupit. Třináctiletí se budou chystat na dvouletý kurz vedoucí k IGSCE. Kdo je bude vyučovat? Podle výrazu tváře úřadujícího ředitele se zdá, že tento problém Hubertu Wardovi příliš vrásek na čele nepřidal. Už v červnu měl sedm pedagogů, kteří v září začnou učit na plný úvazek, a čtyři další externisty. Chyběl jediný: češtinář. Všechny ostatní předměty, které se budou vyučovat anglicky, byly zajištěny. Náš sbor bude mít většinou mezinárodní zkušenosti, říká Hubert Ward. Například vedoucí matematického oddělení pochází z Nového Zélandu, kde pracoval ve stejné funkci. Přírodopis bude učit můj bývalý kolega z Ely v Británii. Fyziku a chemii bude mít na starosti profesor ze Švédska, který je profesorem na univerzitě v Göteborgu a mluví skvěle anglicky. Přišel do Prahy kvůli své české manželce. Profesoři jsou všichni specialisté ve svých oborech a všichni mluví velmi dobře anglicky. To se týká i českých učitelů, ti jsou mezi těmi, kteří budou učit na částečný úvazek a většinou mají mezinárodní zkušenosti. Zásady: prosté, ale náročné Mezinárodní zkušenosti na vysočanské střední škole nebudou mít jenom Wardovi podřízení. I sám principál Ward ví, co to je vyučovat v zahraničí, protože sám působil 11 let na Geelong Grammar School v Austrálii. Ptám se ho, co jej přivedlo do Prahy. Odpověď je jednoduchá: Když jsem oznámil, že půjdu do penze, obrátila se na mne Nadace English College s tím, že hledá někoho zkušeného, kdo by otevřel školu v Praze. Tak jsme tady. Ve své informaci pro zájemce Hubert Ward vypsal vzdělávací zásady, na nichž bude činnost jeho školy postavena. Jsou jednoduché, ale přitom náročné. Hubert Ward doufá, že se mu podaří: - připravit každé dítě pro život v dospělosti; - umožnit všem studentům získat akademickou kvalifikaci pro jimi zvolenou další kariéru; - vypěstovat v nich opravdový smysl pro komunitu, občanské vědomí a vštípit jim návyky pracovitosti a obětavosti. 
other Růžová bublina Vybrané kapitoly z dějin žvýkačky Daniel Kumermann Který čuně zase?! Řev rázu spíše symbolického: Ten, kdo křičí, se totiž neptá. Dobře ví, o koho jde. Stejně tak si je i adresát výtky podle ostrosti a výšky tónu okamžitě jist nejen tím, že jde o něj, ale i tím, co skandál vyvolalo. Jeho milovaný kousek žvýkací gumy, který si tak pečlivě odložil na spodek desky stolu, se stal kořistí nepřítele a asi jej čeká potupný konec v odpadním koši. Že by šel ještě vyndat? Ale ne, to už není ono... Scéna číslo dvě: Kráva patří do chlíva. Lidi nežvýkají, to jenom krávy. Tak si miláčku laskavě rozmysli, jestli chceš patřit do téhle třídy, nebo se radši postěhuješ do chlíva? Opravdu volba! Autorka nekompromisních slov se nad miláčkem obludně tyčí a on si může být zcela jist, že kdyby odpověděl po pravdě, skončil by s poznámkou v žákovské knížce. Nezbývá tedy než se opět pokořit a až na dno duše ukrýt vzdor spolu s vírou, že pravda jednou zvítězit musí. Již staří Řekové... Ano, pravda. Pravda o tom, že žvýkání pro žvýkání bylo odjakživa činností veskrze lidskou - kam paměť lidského rodu sahá. Začněme co nejtradičněji: Již staří Řekové... Filozofovali, řešili geometrické úlohy, bojovali s bohy i mezi sebou navzájem. To vše a mnohé jiné nás škola s radostí naučí. Se stejnou radostí však zamlčí, že Řekové často a s oblibou žvýkali kousky ztuhlé mízy mastikového keře (pistacia lenticus), který se pěstuje především na ostrově Chios. Známý antický lékař a botanik Dioscorides psal v prvním století našeho letopočtu obsáhle o léčebném a hygienickém účinku žvýkání. Pro historii žvýkací gumy, jak ji známe dnes, se však musíme přenést na jiný kontinent. Keř, kterého si Kolumbus na ostrově Santo Domingo povšiml, je příbuzným řecké mastiky a jeho mízu místní Indiáni používali stejně jako Řekové. Zatímco karibští Indiáni strčili do úst kousek surové gumy v té podobě, jak jej utrhli od kůry, Mayové na poloostrově Yucatán přivedli žvýkání na vyšší úroveň. Mízu stromu sapodilla (achras sapota) sklízeli a upravovali systémem, který se používá dodnes. Kůru stromu nařízli do tvaru písmene v a do špičky řezu umístili nádobu, do níž šťáva ukapávala. Získanou mléčnou gumovitou látku pak čistili, vařili. Teprve výsledný substrát byl hoden žvýkání. Zrodila se žvýkačka Významnou roli v dějinách žvýkačky sehrál mexický diktátor Antonio Lopez de Santa Anna. Poté, co byl v roce 1845 jako prezident svržen a na deset let vypovězen na Kubu, vydal se do New Yorku s jedinou myšlenkou - získat zpět vládu nad Mexikem. K tomu jsou ovšem zapotřebí peníze, spousty peněz. Jednou z nejžádanějších komodit na světě byl v té době kaučuk, kterého nebylo dost a dovážel se z daleka. Tak jako každý Mexičan, i Santa Anna znal a občas žvýkal mízu sapodilly zvanou chicle (prý z mayského slova tsictle), a tak se zrodil nápad pokusit se z chicle udělat náhražku kaučuku. Právě v té době přihrála náhoda Santa Annovi do cesty Thomase Adamse, fotografa a především vynálezce všeho druhu. Oba si okamžitě padli do oka a dohoda byla jistá: Santa Anna má chicle (zanedlouho jí nechal do New Yorku přivézt celou tunu) a Adams technické schopnosti. Asi rok se Adams a jeho nejstarší syn snažili - chicle vařili, čistili, přidávali množství různých látek a míchali s pravým kaučukem. Vše s nulovým výsledkem. Když asi po roce své úsilí vzdali, rozhodl se Adams, že vše, co mu z chicle ještě zbylo, hodí do řeky. Psal se rok 1869 a do hry vstoupila další náhoda: Thomas Adams vstoupil do drogistického obchodu na rohu Broadwaye a Chambersovy ulice a spolu s ním tam byla i malá holčička, která požádala o žvýkací gumu za jednu penci. V tom okamžiku se Adamsovi zúročily roky vynalézání. Vzpomněl si totiž, jak Santa Anna čas od času uloupl kus gumy, strčil do pusy a žvýkal. Vyptal se proto prodavače, co to vlastně děvče chtělo. Byl to parafin značky White Mountain, jehož žvýkání prý žádné veliké potěšení nepůsobí. Tehdy se zrodila skutečná žvýkací guma. Dvě stovky kuliček Adams se vrátil domů a ještě tentýž večer vyrobil se svými čtyřmi syny dvě stovky gumových kuliček bělošedavé barvy. Druhý den je vzal ke svému příteli drogistovi z Jersey City s tím, že by mu mohly vydržet na pár měsíců. Nevydržely, celá dávka se při ceně dvě kuličky za cent vyprodala během dopoledne. Adamsova rodina dala dohromady své veškeré jmění - podle některých zdrojů 35, podle jiných 55 dolarů - a zrodil se žvýkačkový průmysl. Když o deset let později obrátil ke gumě pozornost louisvilleský lékárník John Colgan, existovala již řada žvýkačkových milionářů (mezi nimi Adams). Přesto však byly dveře pro zlepšovatele otevřeny dokořán, většina gumy byla stále ještě jen povrchově oslazený či ochucený kousek chicle. Colgan použil aromatický balzám ze stromu tolu, který sloužil jako základ sirupů proti kašli, a smíchal jej s gumou. Výsledek, který dostal obchodní jméno Taffy Tolu , se ujal okamžitě, Colgan zavřel lékárnu a během krátké doby se přidal k milionářskému klubu. Vousáč místo vepříka Podobnou cestu nastoupil v roce 1881 jiný lékárník Edward E. Beeman z Clevelandu. Nejen to. Jako první pozdvihl dosud jen předmět zábavy na vyšší rovinu. Svou předchozí úspěšnou praxi postavil na pepsinovém prášku, který zlepšoval zažívání a který sám objevil. Ještě úspěšnější kariéru výrobce žvýkaček založil na přidávání pepsinového prášku do gumy. Jeho výrobek se však skutečně rozšířil až v okamžiku, kdy nahradil obrázek vepříka na obalu vlastní důstojnou vousatou tváří. Díky tomu se stal jedním z nejznámějších lidí Ameriky. Tehdy došlo ve stejném městě k podstatnému technickému průlomu: William J. White, obchodník s popcornem, vyřešil problém, jak do chicle dostat libovolnou příchuť a především jak ji v ní udržet. Zjistil, že se guma dobře váže s kukuřičným sirupem, který je schopen absorbovat prakticky jakoukoliv chuťovou esenci. První, kterou on sám přivedl na trh, byla peprmintová. V rámci reklamní kampaně předal osobně každému členu washingtonského Kongresu jednu krabici své gumy značky Yucatan. Tak se mu tam zalíbilo, že o něco později do Kongresu sám úspěšně kandidoval. Jeho postavení mu při pozdější návštěvě Velké Británie umožnilo audienci u krále Edwarda VII. I král dostal svou krabici gumy a nádavkem i doslova trhoveckou prezentaci. Samozřejmě, že novinové zprávy o králi s krabicí gumy byly reklamou k nezaplacení. I když konzervativní Anglie jeho čin odsoudila, guma se zde chytila a Británie se pro žvýkačku stala bránou do Evropy. Pokusy a omyly Ještě jeden milník si zaslouží zmínku - zrod bublinové žvýkačky. Objevila se v roce 1906, kdy Frank Henry Fleer vyrobil první syntetickou gumovou bázi, která umožnila vyfouknout bublinu. Vyfouknout ano. Co však následovalo, bylo neštěstí. Bublina totiž snadno praskla a guma byla velice lepkavá - k dětskému obličeji lnula takřka dokonale. Trvalo to až do roku 1928, než se tento problém podařilo překonat. Mladý účetní z Fleerovy firmy Walter Diemer, inspirován svým šéfem, míchal ve volném čase gumu s rozmanitými ingrediencemi metodou pokusu a omylu (jeho znalosti chemie byly nulové). Trvalo mu čtyři měsíce, než svůj objev dokázal stabilizovat tak, že byl průmyslově použitelný. V den, kdy svůj výrobek představil vedení podniku, měl k dispozici pouze růžovou potravinářskou barvu. Takže dnes nejcharakterističtější žvýkačková barva je ryzí náhodou. Kráva nebo drak? Koncem roku 1928 byly tedy položeny všechny základy současné světové žvýkačkové produkce - vlastní gumu dnes nevyrábějí jen některé z nejmenších státečků světa; případně ty, v nichž je žvýkačka chápána jako ideologická diverze. Všechny technologické změny od té doby jsou již jen menší úpravy. Nutno zdůraznit slovo technologické. Změny struktury trhu, které přicházejí jako odpověď na konkrétní společenskou objednávku, bývají totiž často významné. Jde především o zdravotní (či pseudozdravotní) námitky proti žvýkání. Tento boj začal již počátkem století značkou Dentyne. Tehdy ještě obsahovala malé množství cukru, v současnosti tatáž guma nemá cukr žádný. Mnohé dnešní žvýkačky obsahující cukr mívají i přídavek uhličitanu vápenatého, který neutralizuje ústní kyseliny. Máte problémy s plombami, žádný problém, řada firem již vyrábí nepřilnavou gumu. O kladném vlivu žvýkaček na psychiku dnes již lékaři vesměs nepochybují. Podle průzkumů uskutečněných v řadě zemí se většina dentistů domnívá, že při vhodné volbě zaručují žvýkačky ústní hygienu, a proto je jejich vliv spíše pozitivní. Nemluvě o tom, kdy přímo slouží k rovnoměrnému vstřebávání léku, či dokonce k odnaučování kouření. A tu se dostáváme zpět k počátku tohoto textu. Všimli jste si někdy, že velká většina skvělých učitelů, kteří ve spojení se žvýkačkou tak rádi mluví o dobytku, vyznává estetiku kouře vycházejícího z úst? Krávou tedy člověk být nesmí, drakem však ano... Foto archív 
other Ivan Jelínek To on On. Ono. Jsouc jsoucno. Říci bytí, panující buď! Tají nedobytí. Zbytí slovozvono, všeho bůhsuď. Býti. Vším tresť, krytím nekrytí. Věčno nítí všeho nerozvití v dobytí nezbytí. Ono. Jsouc jest. Pravdy lest. Ze sbírky Bocca della veritá, Řím 1988. Portrét autora na str. III. 
sport Nováček přežil dva mečboly V osmifinále US Open je i Jana Novotná Zvláštní zpravodajka LN v New Yorku Alena Drtinová Český tenista Nováček (56. hráč ATP) přežil ve třetím setu zápasu s Australanem Woodbridgem (136.) dva mečboly a po výhře 1: 6, 5: 7, 7: 6 (6), 6: 2, 7: 6 (3) postoupil do osmifinále US Open. Mezi posledními šestnácti tenistkami je ve Flushing Meadows i sedmá nasazená Jana Novotná, která s Kanaďankou Hyovou (51. hráčka WTA) nedělala žádné cavyky- 6: 1, 6: 2. Mezi víkendové minusy českého tenisu patří Bobková, Vacek a Damm, kromě nich jsou pavouky dvouher ochuzeny mj. i o nasazenou šestku Davenportovou, bývalou světovou jedničku Couriera a Ivaniševičova přemožitele Zoeckeho. Prvními čtvrtfinalistkami se staly nasazená osmička Sabatiniová a pětka Dateová. Svůj výkon proti Medveděvovi označil Nováček jako profesorský, po vítězství nad Woodbridgem se pasoval do role zakousnutého teriéra, který obrovskou vůlí zvrátil nepříznivý vývoj. První tři sety však český hráč chodil po kurtu a pouze kroutil hlavou, jak se mu nedařilo, vnitřní naštvání pak ze sebe dostával hrozivými výkřiky. Měl jsem smůlu, že jsem nevyužil tři brejkové šance na 2: 1 hned na začátku zápasu, naopak jemu vše vycházelo. Nikdy jsem však nesklouzl do letargie, aby mu to dal zadarmo, řekl po utkání Nováček, který začal tie break třetího setu dvojchybou a postupně prohrával 0: 3 a 4: 6. Za tohoto stavu jsem mu zabil return pod nohy, vyšel mi servis a nastal obrat, vrátil se ke dvěma Woodbridgovým mečbolům Nováček. Australanovo zklamání ovlivnilo čtvrtý set, ale v rozhodující sadě se vzpamatoval. Navíc mu pomohl problematický výrok čárového, který Nováčka natolik rozlítil, že prohrál svůj servis na 1: 3. Naštěstí jsem se včas zkoncentroval a obrovskou bojovností skóre srovnal, pokračoval Nováček, který po 3 hodinách a 24 minutách proměnil hned svůj první mečbol v tie breaku. Před devíti lety jsem na zdejším kurtě číslo 18 prohrál s Kricksteinem, nad kterým jsem vedl 2: 0 na sety a 5: 2 v tie breaku. Ale i z mečbolů umím utíkat, letos v Miláně jsem přežil dva proti Lecontovi, zavzpomínal si Nováček. Jeho soupeřem bude v osmifinále (to je nejdál, kam se prostějovský tenista dosud dostal) Argentinec Frana (101.) Na rozdíl od Nováčka si Novotná ze zápasu s Hyovou udělala trénink s rozhodčími. Už jsem s ní jednou prohrála, tak jsem ji nepodcenila. Dařilo se mi vyhrávat důležité výměny, o chyby se postarala Hyová, zhodnotila ani ne hodinové utkání Novotná. Na osmifinále s Magdalenou Maleevovou (17.) se dívá optimisticky. To rozhodně před svým zápasem 3. kola se světovou jedničkou Grafovou nemohla Radka Bobková (109.). Před takovým utkáním člověka napadne, že by to byla bomba, kdyby ji porazila, ale hned jsem si řekla, koukej se uklidnit'. Celkově jsem se svým vystoupením spokojená, řekla po prohře 2: 6, 3: 6 Bobková. I když ve druhém setu vedla 2: 0, ani v té chvíli prý v zázrak nevěřila. Zatímco Bobková vzala světové jedničce dvakrát podání, Danielu Vackovi (54.) se totéž proti nejlepšímu tenistovi světa Samprasovi ve 2. kole nepodařilo a prohrál za hodinu a 44 minut 3: 6, 4: 6, 4: 6. Škoda šance na konci druhého setu, kdy jsem vedl 40: 15 při Samprasově servisu a mohl jsem srovnat na 5: 5. Jenže Pete skvěle podával a za celý zápas udělal minimum chyb, řekl k utkání Vacek. Zatímco loni prý v premiéře proti Samprasovi hrál chaoticky, nyní už měl plán, ale realizaci mu soupeř nepovolil. Sampras pak měl nezvyklé problémy hned v dalším kole s Bahamcem Smithem (187.), s nímž vyhrál až po boji 4: 6, 6: 2, 6: 4, 6: 3. Martinu Dammovi (59.) se nepovedl obrat v zápase s Kafelnikovem (11.)- 3: 6, 6: 7, 6: 7, přestože v prvním tie breaku vedl 4: 3 a měl výhodu dvou svých servisů. Od Toronta mám problémy s nohou, nikdo neví, co mi je. Proti Kafelnikovovi jsem musel dost riskovat a z toho pramenily chyby, ale od zadní čáry bych na něj neměl vůbec, komentoval porážku Damm. Kdy jsem prvně pomyslel na to, že bych mohl Couriera porazit? Když jsem si ráno v šatně v dnešním programovém bulletinu přečetl tip jednoho italského novináře, že prohraji ve třech setech, vyznal se jedenadvacetiletý Ital Gaudenzi (24.) poté, co proměnil osmý mečbol. Minimálně pro letošek se ale musí Gaudenzi rozloučit se snem, že po juniorském titulu se ve Flushing Meadows prosadí i mezi dospělými- ve 4. kole totiž prohrál s dvaadvacetiletým Němcem Renzenbrinkem (85.) 4: 6, 1: 6, 3: 6. 
sport Karlovy Vary zklamaly tenistky New York (ad)- V pátek, deset dnů před začátkem, odvolali pořadatelé z finančních důvodů turnaj tenistek v Karlových Varech (dotace 75000 dolarů). Normálně se to nestává, komentovala to česká tenistka Radka Bobková, která měla po newyorském US Open v plánu právě karlovarskou akci. Některé hráčky se mě ptaly, co je s turnajem, protože slyšely o potížích a nevěděly, zda si mají rezervovat letenky. Teď jsou naštvané, protože o zrušení potřebovaly vědět alespoň měsíc dopředu, aby se stihly přihlásit na jiný turnaj, dodala Bobková. 
description Ceny ropy mírně vzrostly Týden ve světové ekonomice Přes růstové tendence dolar v uplynulém týdnu nakonec oslabil. Pondělní údaje z USA neudělaly na obchodníky dojem. Ani v dalších dnech nebyly pohyby americké měny výrazné. Trh čekal na výsledky čtvrtečního zasedání Bundesbanky a hlavně na páteční zprávu o zaměstnanosti v USA za srpen. Obchodníci ponechávali kurz dolaru v úzkých rozpětích. Ve středu dolar uzavřel na 15815 DEM, což byla nejvyšší kotace ze závěru v rámci celého týdne. Ve čtvrtek Bundesbanka úrokové sazby vcelku podle očekávání ponechala na dosavadní úrovni. Obchodníci reagovali mírným poklesem dolaru ke spodní hranici jeho rozpětí na index nákupních manažerů USA. Ten zaznamenal v srpnu pokles ekonomické aktivity na 56.2 bodu. Analytici počítali v průměru s hodnotou indexu 57.5 bodu. V pátek v reakci na zprávu o zaměstnanosti v USA dolar prudce oslabil. Vedly k tomu obavy z toho, že by mohl příliš velký růst počtu pracovních míst ve zpracovatelských odvětvích přispět k vyšší inflaci. Ceny zlata na světových trzích v uplynulém týdnu poměrně výrazně stouply. Obchodování bylo podle analytiků víceméně technické bez čerstvých impulzů. Prudký úterní vzestup londýnských cen byl jen reakcí na cenový pohyb v USA. Ve středu a ve čtvrtek ceny zlata stagnovaly. Páteční obchodování na newyorské COMEX pak v Londýně vyhnalo ceny při silných nákupech termínových kontraktů až k rezistenční hranici 388 dolarů za trojskou unci. Ta však byla příliš pevná k tomu, aby mohla být překročena. Podle obchodníků byl vzestup zlata ovlivněn cenami stříbra, které spekulativní poptávka zvedla v pátek až na 5.50 dolarů za trojskou unci. Ceny ropy v minulém týdnu celkově mírně stouply ze 16.04 na 16.20 USD za barel (159 litrů). 
news Westinghouse dodává do Číny Praha (am)- Předseda správní rady a výkonný ředitel Westinghouse Electric Corporation (WEC) Michael H. Jordan oznámil, že společnost podepsala v Číně kontrakty na dodávku elektrárenské techniky a služeb v celkové hodnotě 150 mil. USD. Podle Jordanova vyjádření je fakt, že společnost pronikla do Číny ještě významnější než samotná hodnota čtyř podepsaných kontraktů, protože o proniknutí na čínský trh se společnost snažila plných deset let. V rámci prvního kontraktu budou dodány dva 350MW parogenerátory a další zařízení v hodnotě více než 140 mil. USD pro elektrárnu v provincii Jiangsu. V rámci zbývajících tří kontraktů Westinghouse zajistí modernizaci stávajících parogenerátorových jednotek ve třech provinciích. Podepsání smluv bylo umožněno prodloužením doložky nejvyšších výhod pro obchod s Čínou. 
caption Dvojice nevidomých zpěváků Foto Robert Zlatohlávek- LN 
comment Nezájem o malého investora Jednou z bolestí rodícího se českého kapitálového trhu je nedostatek informací. Dostatečnou vypovídací schopnost nemají prospekty emitenta jednotlivých firem ani statuty fondů. Na rozdíl od zahraničí nemají navíc podniky, banky, fondy ani jiné instituce povinnost uvádět, když jejich podíl na určité firmě překročí určité, zákonem předem stanovené procento. Podle informace Jiřího Béra z Burzy cenných papírů Praha jde v zahraničí zpravidla o desetinový podíl na společnosti. Tato ohlašovací povinnost je v jednotlivých vyspělých zemích rozdílná. V Japonsku musí například investor oznámit již dosažení pětiprocentního podílu na firmě. Informovat musí i o tom, když se jeho podíl ve firmě zvýší na deset, patnáct, dvacet nebo více procent. Připravuje- li se investor na převzetí nadpolovičního podílu ve společnosti, musí tento krok ohlásit předem a s dostatečným předstihem. Podle zákona o ochraně drobného investora má přitom ve vyspělých zemích občan právo prodat své akcie, a to za tržní cenu. Předpokládá se totiž, že majoritní majitel bude mít jiné záměry než drobný investor. Může tedy například po řadu let předpokládané zisky investovat zpět do výroby, takže výplata dividend, kterou preferuje většina drobných investorů, nepřipadá v úvahu. (ma) 
news Papež je odhodlán jet do Sarajeva Sarajevo- Papež Jan Pavel II. v neděli večer znovu potvrdil, že svou sarajevskou návštěvu uskuteční. Papežský nuncius Francesco Montarisi ještě včera v Sarajevu řekl, že zatím nemůže potvrdit cestu papeže Jana Pavla II. do Sarajeva, která je plánována na čtvrtek 8. září. V sobotu totiž předáci bosenských Srbů papežovu návštěvu zpochybnili, když se odmítli zaručit, že na něj nezaútočí. Prohlásili, že nemohou ručit za činy Muslimů, kteří by se pak vinu snažili svést na pravoslavné Srby. Situace v bosenské metropoli Sarajevu je stále napjatější a množí se případy ozbrojených přestřelek přímo ve městě. Uvedl to mluvčí UNPROFOR v Sarajevu S. Pasquier. Ve snaze upozornit Jana Pavla II. na nebezpečí spojené s chystanou návštěvou ostřelovali pravoslavní bosenští Srbové mj. sarajevský stadion, kde chce papež během své 12hodinové návštěvy města uspořádat mši pro 25000 lidí. 
news Průtrž mračen v Krkonoších Krkonoše (jop)- Průtrž mračen, která postihla Krkonoše z pátku na sobotu, způsobila značné škody Krkonošskému národnímu parku. Během čtyř hodin spadlo v nejvyšších českých horách 60 mm srážek. Silně poškozená je cesta údolím Klínového potoka od Strážného směrem nahoru a také stezky v okolí Labské boudy, nad Bílým Labem byly hlášeny sesuvy kamenů. Něco podobného nepamatujeme od r. 1977, řekl zpravodaji LN A. Pucher ze Správy KRNAP ve Špindlerově Mlýně. V inkriminovanou noc měli napilno i na špindlerovomlýnské Labské přehradě. Vzhledem k tomu, že meteorologická stanice v Ústí nad Labem jim nahlásila blížící se průtrž až po jejím propuknutí, vzniklo nebezpečí přeplnění nádrže. 
news Památník obětem komunistického režimu z let 1948 až 1989 odhalili v sobotu nedaleko baziliky Panny Marie na moravském vrchu Hostýně. Akci předcházela symbolicky nazvaná Pouť muklů (bývalých politických vězňů) a mše, kterou sloužil biskup Karel Otčenášek z Hradce Králové. Na kamenném obelisku s Kristem a trnovou korunou je vyryto patnáct jmen občanů Kroměřížska, kteří zahynuli v komunistických věznicích. Odhalení pomníku se zúčastnili i Milan Uhde a Antonín Baudyš. Na snímku Alois Kovář z Konfederace politických vězňů. Foto ČTK- Vladislav Galgonek 
review Malý bratr golfu zahajuje kariéru Nové Polo se představilo pod Eiffelovkou, u nás premiéra v listopadu Vladimír Šulc, Paříž Německý Volkswagen vstupuje do nejobsazenější, ale zároveň komerčně nejlákavější třídy automobilů v Evropě s modernizovaným modelem Polo. V minulých dnech se odborné veřejnosti představil v Paříži a Lidové noviny byly u toho. Z fotografií je patrné, že nové polo má se starým modelem, kterého se mezi roky 1975 až 1991 vyrobilo tři miliony kusů, jen pramálo společného. A nejen vzhledově. Základní filozofií pola je' druhý vůz do rodiny'. Čili auto využívané především v městském provozu, při cestách na kratší vzdálenosti nebo za nákupy. Už při prvním seznámení a osahání novinky při prezentaci na pařížském dostihovém závodišti d' Auteuil jsme se však přesvědčili, že návrháři šli tentokrát zřejmě šťastnou cestou. Ne náhodou připomíná polo úspěšný model VW Golf, a tak si brzy získal přezdívku' Malý bratr golfu'. Zavazadlový prostor 245 l je pro potřeby většiny rodin dostatečný, takže se polo bude nepochybně vehementně ucházet o přízeň i na našem trhu. Jeho hlavními konkurenty by se měly stát Opel Corsa, Fiat Punto, ale díky zajímavé ceně i dlouho ohlašovaná mladoboleslavská felicie. Šéf importu Petr Lange zatím pouze prozradil, že se s uvedením na český trh počítá v polovině listopadu a cena základní verze by neměla přesáhnout 300000 korun. Zástupci Volkswagenu tvrdí, že polo je stejně proslulé kvality jako osvědčené golfy nebo passaty a při seznámení s jízdními vlastnostmi na testovacím okruhu kolem Versailles jsme jim museli dát za pravdu. Na trh je polo uváděno se třemi motory o obsahu 1, 1.3 a 1.6 l s výkony 33, 40, respektive 55 kW. Naftový motor je ve výrobním plánu na příští rok. Překvapením bylo především svezení s nejslabší, litrovou verzí. Tichý motor dává sice zrychlení z 0 na 100 km/ hod. 21.4 s, ale zato se vyznačuje úsporným provozem. Výrobcem udávaná spotřeba (90, 120 km/ hod., město) je 5.3, 7.1 a 7.5 l na 100 km. Stejně slibné jsou však hodnoty i u silnějších motorů a šestnáctistovka svou dynamikou už dává možnosti sportovnější jízdy. K tomu přispívá i výborný tuhý podvozek. Polo má však také další přednosti. K dispozici byly vozy vybavené airbagy před sedadly řidiče i spolujezdce a k dobré kontrole přispívá i ABS. Polo tak napodobuje a předhání v bezpečnostních prvcích vůz roku 1993 Nissan Micra. Unifikace ovládacích prvků je v koncernu VW stále patrnější. Přístrojová deska se téměř v ničem neliší od Seatů Ibiza nebo Cordoba. Pouze případné elektrické ovládání vnějších zrcátek se přestěhovalo ze středového panelu na dveře řidiče. Airbag spolujezdce sice ruší zavedenou odkládací schránku, v předních dveřích jsou však dostatečně hluboké kapsy. U modelů s motorem 1.6 l je možno objednat i jednoduchou, ale účinnou klimatizaci. Polo má před sebou zřejmě dobrou budoucnost. Vždyť ještě před uvedením na trh jen němečtí dealeři zaznamenali na 10000 objednávek. A to svědčí o mnohém. 
essay Loterie kolem loterií Komentář Marek Stoniš Stav na našem loterijním trhu měli minulý týden posoudit na společném jednání ministři kultury a financí. I když zůstalo po setkání Pavla Tigrida s Ivanem Kočárníkem nezodpovězeno několik otázek, dosud poněkud mlhavý osud obou našich společností, provozujících číselné loterie, získal přece jen ostřejší kontury. Zdá se, že kulturní loterie Česká lotynka zůstane i do budoucna zachována. Společnost K. J. D., která pro Státní fond kultury smluvně tuto loterii provozuje, získala totiž silného zahraničního partnera. Dá se předpokládat, že společný projekt s francouzskou státní loterií- pokud jej schválí finanční experti Komerční banky- bude pozitivním krokem, který může vyvrátit dosavadní pochybnosti o výraznějším finančním přínosu kultuře z her České lotynky. Tuto rozumnou variantu podpořil rovněž ministr kultury, který ještě před časem nevylučoval její zrušení. Poněkud záhadnou roli tak v celé kauze sehrál pouze předseda školského výboru parlamentu František Kozel. Ten horlivě vytáhl do boje za zrušení České lotynky, aniž by měl v ruce jediný průkazný dokument o jejím dosavadním fungování. Nedořešen i po minulém týdnu zůstal zásadní spor o výklad loterijního zákona z roku 1990. Na jeho základě požaduje firma K. J. D. po ministerstvu financí, aby zrušilo veškerá povolení k provozování číselných her Sazky, která tato akciová společnost získala po loňském 25. květnu, kdy byly zaregistrovány hry České lotynky. Pokud společnost K. J. D. očekávala, že se v jejím sporu o výklad zákona Ivan Kočárník připojí na její stranu, musí být zákonitě zklamána. Ministr financí naopak podpořil stanovisko svých úředníků a prohlásil, že tuto právní normu si K. J. D. a ministerstvo kultury vykládá chybně. Pasáž zákona o tom, že soukromé společnosti nebo společnosti k tomu účelu zvláště zřízené mohou provozovat číselné loterie jen tehdy, pokud je neprovozuje stát, tedy i nadále podle ministerstva financí umožňuje loterijním společnostem navzájem si konkurovat. Kočárníkův verdikt ovšem nemusí znamenat definitivu. Zástupci jeho ministerstva totiž nemají tak úplně pravdu, když tvrdí, že loterijní zákon mohou vykládat pouze oni jako jeho autoři. Jako by zcela zapomněli na instituci nezávislého soudu, u kterého podle posledních informací celá kauza skončí. 
news IRA si nadále ponechává zbraně proti protestantům Londýn/ Dublin- Irská republikánská armáda (IRA) si ponechá všechny své zbraně, dokud nebude zajištěna bezpečnost severoirské katolické komunity před útoky protestantských komand smrti. Uvedly to včera podle agentury Reuter nejmenované vysoce postavené zdroje IRA. Podle britských bezpečnostních zdrojů IRA disponuje asi 300 tunami zbraní a munice, z nichž většinu po středečním vyhlášení příměří ukryla do tajných skladů v Irské republice. Zbrojní vybavení zahrnuje především samopaly Kalašnikov, darované libyjským vůdcem M. Kaddáfím, a český semtex. Irská národně osvobozenecká armáda (INLA), která terorem bojuje za připojení Ulsteru k Irsku, by také mohla vyhlásit příměří. S odvoláním na důvěryhodné zdroje v Dublinu to oznámila agentura AFP. Oznámení o konci ozbrojených operací učiní INLA pravděpodobně začátkem tohoto týdne, uvedl zdroj. INLA se v roce 1972 odštěpila od IRA a je považována za nejnebezpečnější teroristickou organizaci operující v Severním Irsku. Ke složení zbraní vyzval protestantské extremisty v Ulsteru britský premiér John Major. Současně zdůraznil, že londýnský kabinet nevede žádná tajná jednání s IRA. Major se v rozhovoru pro Sunday Express pokusil ujistit ulsterské loajalisty, že příměří IRA neznamená, že by Londýn souhlasil s připojením Ulsteru k Irsku. Znovu potvrdil, že britská vláda musí mít jistotu, že příměří IRA je trvalé, aby mohla zahájit jednání se stranou Sinn Fein, politickým křídlem IRA. Irský premiér Albert Reynolds sdělil, že jeho vláda pokračuje v neoficiálních kontaktech s protestantskými skupinami s cílem přesvědčit je, aby následovaly IRA a ukončily ozbrojené násilí. Nešlo o přímé formální kontakty, ale o dialog pomocí prostředníků, a to s oběma stranami, protestanty i katolíky. V rozhovoru pro rozhlasovou stanici BBC Reynolds naznačil, že tajné rozhovory s protestantskými skupinami vede také Londýn. Irský premiér uvedl, že se příští týden setká s Gerrym Adamsem, šéfem strany Sinn Fein. Viceprezident USA Al Gore se hodlá tento týden setkat v Irsku s premiérem A. Reynoldsem, aby s ním jednal o mírových perspektivách v Ulsteru. 
news Střechy pro ruské důstojníky Poslední ruští vojáci se vrátili z Berlína do Moskvy Petra Procházková, Jaromír Štětina, Moskva Po devětačtyřiceti letech se Běloruské nádraží v centru Moskvy stalo opět místem, kde Rusko vítalo vojáky, kteří se vrátili z Německa. V sobotu ráno, 3. srpna 1994, sem přijela ruská motostřelecká brigáda z Berlína. Posledních dva tisíce vojáků Západní skupiny vojsk se vrátilo domů. Namísto prezidenta Borise Jelcina, jehož účast na slavnostním uvítání vojáků se původně očekávala, z tribuny k vojákům promluvil ruský premiér Viktor Černomyrdin. Namísto ministra obrany generála Gračova se dostavil jen náčelník generálního štábu M. Kolesnikov a namísto očekávaných statisíců Moskvanů přišlo své vojáky uvítat jen dva a půl tisíce lidí. Z toho asi 400 osob nechtělo nikoho vítat, ale vyjádřit svou nelibost nad porážkou ruské armády a přivítali velení berlínské brigády výkřiky HANBA, STYĎTE SE! Nicméně premiér Černomyrdin prohlásil: Odsun Západní skupiny vojsk z Evropy byla ojedinělá politická a vojenská akce. Ubezpečil vojáky, že vláda udělá vše pro to, aby doma měli slušné podmínky k životu. Rusko za tři a půl roku odsunulo z Německa 546000 lidí. Z toho bylo 338000 vojáků, zbytek tvořily rodiny důstojníků včetně 90000 dětí a civilní zaměstnanci. V sobotu zhodnotil celou akci oficiální představitel ruského ministerstva obrany generál Kosarev. Prohlásil, že příchodem berlínské jednotky je ukončen odchod ruských vojsk ze vzdáleného zahraničí. Mluvčí ruského prezidenta Vjačeslav Kostikov označil odchod vojsk za oslavu smíření ruského a německého lidu, k němuž Rusko směřovalo desítky let. Není to útěk, ale důstojný návrat ruské armády, prohlásil. S mnohem menším nadšením uvítal ruské vojáky historický poradce B. Jelcina generál Volkogonov: Odsunuli jsme obrovské množství lidí, kteří teď nemají střechu nad hlavou. Tento okamžik je okamžikem smutku, prohlásil Volkogonov. Podle něj neměl Michail Gorbačov, který začal jednání s Německem, přistoupit na odsun vojsk, pokud pro všechny vojáky nebude zabezpečeno v Rusku ubytování. Sociální problémy se netýkají jen vojáků odsunutých z Německa. Od roku 1989 se do Ruska vrátilo ze zahraničí více než 700000 vojáků a jejich rodinných příslušníků. Z ruských prostředků bylo pro ně postaveno pouze 30000 bytů, 10 ubytoven a 19 kasáren. Německo sice vydělilo 16 miliard marek na přemístění vojsk, na rekvalifikaci důstojníků a na stavbu bytů. Přesto je v tuto chvíli 25000 rodin ruských důstojníků bez střechy nad hlavou. Ministr obrany Ruska Pavel Gračov včera prohlásil, že do konce příštího roku bude vybudováno pět ruských vojenských základen na území Gruzie a Arménie. Podle posledních zpráv budou značně posíleny ruské jednotky v Tádžikistánu a na severním Kavkaze. Jeden z vůdců protijelcinovské opozice generál Valentin Varennikov označil odsun ruských vojsk z Německa slovy: Nejde o porážku, ale o pouhé taktické přemístění. Rusko, které se ocitlo v nové geopolitické situaci, posiluje svou vojenskou přítomnost na svých jižních a jihovýchodních hranicích. Západní skupina vojsk byla ve své době schopna během 48 hodin obsadit břehy Rýna nebo středomořské pobřeží. Nyní tito skvěle vycvičení vojáci nemají střechu nad hlavou. Ale zdá se, že není vše ztraceno. Například v Tádžikistánu během občanské války, které se Rusko aktivně účastní, opustilo své domovy více než půl milionu lidí. Co když kdosi hledá nějakou tu střechu pro ruského důstojníka právě v takových místech. 
caption Básníkův bratr Ota Ornest s editorkou Ortenových spisů Marií Rút Křížkovou před domem s pamětní deskou. Foto autor 
sport Z postele pro cenu Paříž- Alžírský běžec Núreddín Morceli a americká světová rekordmanka v sedmiboji Jackie Joynerová- Kerseeová se stali vítězi letošního ročníku Grand Prix. Po sobotním finálovém mítinku v Paříži mají na svém kontě nejvíc bodů a to oběma vyneslo zvláštní prémii ve výši 100000 dolarů. Nad Morceliho účastí ještě v sobotu visel otazník. Světového rekordmana v běhu na 1500 m totiž postihla chřipka a žaludeční problémy a ráno prohlašoval, že v Paříži nepoběží. Nakonec se na start závodu mílařů postavil a vyhrál. Své největší soupeře v celkové klasifikaci předstihl díky bonusu za světový rekord na 3000 m, který vytvořil v Monte Carlu. Mítink na stadionu Charlety měl i další velké postavy. Britský překážkář Colin Jackson dokázal svou suverenitu na 110 m a připsal si už 37. vítězství v řadě. Naposledy prohrál loni v srpnu v Berlíně. Královna sprintu z Jamajky Merlene Otteyová dosáhla na stometrové trati času 10.78, což je sedmý nejlepší výkon historie. V nejlepším letošním čase na 400 m vyhrála Francouzka Perecová časem 49.77. 
news Maturita pro sluchově postižené Beroun (mš)- Moje neslyšící dcera se už od první třídy musela smiřovat s tím, že bude švadlenou. Jiný obor pro sluchově postižené dívky donedávna neexistoval, řekla Lidovým novinám Jaromíra Slámová, matka neslyšící Markéty. Po roce 1989 se podle ní začaly naštěstí rozšiřovat studijní a učební možnosti pro tyto děti. Markéta před prázdninami úspěšně prošla talentovými zkouškami na nový pětiletý maturitní obor zubní technik Střední zdravotnické školy pro sluchově postižené. V Institutu pro neslyšící v Berouně byla včera slavnostně zahájena výuka. Jeho ředitel Miloň Potměšil uvedl, že jde svým způsobem o raritu. V Evropě podobný obor zakončený maturitou prý neexistuje. Podle Karly Milcové z ministerstva zdravotnictví, která se podílela na koncepci výuky, bude maturitní obor pro neslyšící o rok delší než na normální škole. Zvlášť obtížný má být pro neslyšící první rok studia, kdy se studenti seznámí s novými latinskými výrazy. Svými znalostmi i dovednostmi však budou sluchově postižení absolventi zcela rovnocenní těm, kteří vyjdou z ostatních zdravotnických škol. Federace rodičů a přátel sluchově postižených, která přišla na nápad maturitní obor zubní technik otevřít, je však přesvědčena, že je v ČR stále malý výběr učebních oborů a studia s maturitou. Podle místopředsedy Federace Josefa Boudy žije v ČR asi 300 tisíc sluchově postižených lidí. Federace se jim snaží zprostředkovat potřebné informace. Připravuje také mj. otevření integrované mateřské školky pro neslyšící. Společnost by totiž podle ředitele Institutu pro neslyšící Miloně Potměšila měla být vnímavější k handicapovaným. Je třeba otevírat více integrovaných škol a učit zdravou populaci větší citlivosti. Člověk se při setkání s postiženým vlastně stydí za to, že je zdravý. Z toho pocitu někdy pramení tendence handicapované osoby raději izolovat, uvedl Potměšil. Institut se v poslední době zaměřil na vyhledávání hluchoslepých. Nedokážeme odhadnout, zda jich v ústavech žije několik desítek, nebo několik stovek. Nedávno jsme k nám přivezli z kojeneckého ústavu hluchoslepá dvojčata. Neuměla vůbec nic, vlastně jimi jen protékalo mléko. Nyní jim jsou čtyři roky a díky speciální péči se naučila všechno, co by měla ve svém věku umět, řekl Potměšil. 
news Papežova cesta do Bosny není jistá Vatikán- Vatikán stále ještě očekává některá objasnění z Bosny. Teprve poté definitivně rozhodne o záměru papeže navštívit tuto zemi. Oznámil to včera Piero Pennacchini z tiskové služby Svatého stolce. Upřesnil současně, že konečné rozhodnutí prozatím neexistuje a cesta zůstává eventualitou. Pennacchini odkázal na papežovo konstatování ze soboty, kdy Jan Pavel II. prohlásil: Doufám, že odcestuji do Sarajeva, budou- li dány obyvatelstvu dostatečné bezpečnostní záruky. Nyní očekáváme odpovědi, uvedl Pennacchini, který zastupuje Joaquína Navarra- Wallse, jenž je na konferenci OSN o populaci a rozvoji v Káhiře. 
news Poslanci a premiér míní, že roku 1996 lze podat přihlášku do EU Praha (haš, če, čtk)- Rok 1996 považuje za naprosto správný termín pro podání přihlášky do Evropské unie předseda zahraničního výboru poslanecké sněmovny Jiří Payne (ODS). Souhlasí tak s názorem premiéra Václava Klause, podle něhož právě v uvedeném roce skončí rozhovory o budoucí podobě Evropské unie. Takhle jsme to plánovali, zdůraznil Payne. Ještě před týdnem však LN řekl, že s podáním přihlášky je nutno vyčkat na vhodný okamžik a že není třeba spěchat do volebního roku 1996, neboť všechny české politické strany souhlasí se současnou zahraniční politikou ČR orientovanou na vstup do EU. Rovněž předseda rozpočtového výboru Tomáš Ježek (ODA) uvedl, že podání přihlášky v roce 1996 je tak akorát ve vhodné době. Upozornil ale, že na datu podání přihlášky vlastně tolik nezáleží. Podle Ježka jde především o připravenost ČR. Šéf hospodářského výboru Vladimír Budinský (ODS) připustil, že Klausem oznámený rok 1996 je pro něj novým datem a že takto konkrétní datum nikdy neslyšel. Je to datum bližší, než jsem si osobně představoval nebo než jsem očekával, dodal. 
news Odnesl i pistoli Karlovy Vary (vet)- Když vedoucí prodejny Antikvita obsluhovala zákazníky, vnikl do její kanceláře neznámý zloděj a ukradl 50 tis. Kč i pistoli s osmi náboji a zbrojním pasem. 
comment Arogance Poznámka Jiří Franěk Originální návrh výkonné rady ODS učinit vyrovnanost rozpočtu ústavním přikázáním vyvolal vlnu nesouhlasu. Proti jsou, jak se ukázalo, i někteří členové orgánu, z něhož zákon vzešel. Pročpak by si však ti, kdo jsou momentálně u kormidla, měli všímat názorů jiných?! Psi štěkají, karavana jde dál, říkávali ideologičtí tajemníci nedávno minulých věčných časů. Z valné části jsou to jen slovní průjmy, řekl pan ministr Kočárník, pohodlně rozložen v křesle televizní Debaty. Jakoby z téhož kadlubu naduté arogance... Koho chce Bůh potrestat, toho raní slepotou, říkávala moje babička. Ostatně není to právě přehlíživý přístup některých představitelů ODS ke všem oponentům, k novinářům, k veřejnému mínění, co způsobilo setrvalý pokles volebních preferencí této strany? Zbývají dva roky a procent stále ubývá. ODS jako by chtěla dokázat, co někteří autoři slovních průjmů již nějaký čas tvrdí: že totiž ona sama je momentálně tou jedinou silou, která ji může porazit. Bylo by asi neradostné, kdyby současná vláda prohrála hned příští parlamentní volby. Ne tak kvůli ní samé, jako kvůli ekonomické i politické transformaci, jíž je garantem a která tou dobou ještě nebude zcela u konce. Má- li být tato věc zpochybněna pouze proto, že si někteří mužové nevidí do úst a opětovně znechucují voliče projevy panské arogance, můžeme být svědky velké historické ironie. 
news Michael Jackson v EuroDisney Americký zpěvák Michael Jackson pobývá se svou novomanželkou Lisou Mariou Presleyovou od neděle v zábavním parku EuroDisney. Park leží u východního předměstí Paříže. Včera to potvrdil pařížský rozhlas. Živá legenda popmusic tráví ve Francii část dovolené. Do EuroDisney přijeli novomanželé z jihofrancouzského letoviska Nice. Jackson park navštěvuje zcela pravidelně, jezdil tam ještě jako svobodný mládenec. Vedení zábavního parku, který se od svého otevření v roce 1982 potýká s vážnými finančními problémy, tvrdí, že se nejedná o reklamní trik. Zpěvák si údajně platí hotel v EuroDisney z vlastní kapsy. Nepopírá však, že umělcova přítomnost značně zvyšuje jeho obchodní obrat. 
review Alternativa a tanec Recenze HUDBA: Tři odlišné tváře rockové hudby, jež se navíc ve dvou případech vydělují z jejích současných hlavních proudů, přiblížila nedělní Mute Night v pražské Pyramidě. Psychedelií, minimalismem a industrialem silně ovlivněný alternativní rock MIRANDY SEX GARDEN, zběsile pulsující techno newyorského zpěváka, který si říká MOBY, a roztančenou manchesterskou scénu, reprezentovanou sympatickou pěticí INSPIRAL CARPETS. Večer zahájila smíšená skupina Miranda Sex Garden, která se na pódiu objevila oproti studiovému složení v rozšířené sestavě o baskytaristu a klávesistu. Ústřední postava kapely, zpěvačka, skladatelka a flétnistka Katharine Blakeová, oblečená do svůdných lesklých minišatů s bílou boa kolem ramen, při značně expresivní interpretaci narkoticky gradovaných skladeb (zejména Wheel nebo závěrečné Play z alba Suspiria) připomínala doslova ničící tornádo. I v živé podobě MSG potvrdila mnohavrstevně strukturovanou a velmi ostře kontrastní tvorbou skutečně pověst jednoho z nejvýlučnějších a nejpozoruhodnějších rockových souborů dneška. Zatímco MSG zahrála bez playbacků, hausová pěvecko- taneční produkce holohlavého vegetariána Mobyho byla na přednatočených páscích z drtivé většiny postavena. Kybernetický rytmus Moby na principu hudební koláže kombinuje s kratičkými, symfonicky rozmáchlými, elektronickými pasážemi a nasamplovaným ženským vokálem. Jen zřídkakdy Moby bere do svých rukou i hardcoreovou kytaru (All That I Need Is To Be Loved). Mobyho tvorba vychází z přesvědčení, že taneční prazáklad hudby je neměnný: Zatímco v pravěku lidé tančili podle primitivních rytmů a dívali se přitom do záblesků ohně, dnes lidé tančí na diskotéce a do očí jim střílí barevné paprsky stroboskopů. Mobyho třičtvrtěhodinové vystoupení ovšem trpělo v závěrečné třetině již značnou monotónností a jednotvárností. Ve skvělé formě se představil kvintet Inspiral Carpets, který hned od prvních taktů úvodní písně I Want You roztančil a roztleskal celý sál. Okouzlující bzučící zvuk varhan, evokující šedesátá léta, a suverénní projev Toma Hingleye dominovaly po celý hodinový koncert, během něhož nezazněly jen skladby z posledního alba Devil Hopping (Party In The Sky či Saturn 5), ale i výběr největších hitů z let předchozích (She Comes In The Fall, Generations, This Is How It Feels). Strhující a nesmírně hravou poprockovou show, kterou ještě dotvářela jasná, radostně blikající světla, uzavřela jedna z nejlepších písní skupiny- tajemná Dragging Me Down. Při závěrečném přídavku se pódium proměnilo v defilé asi deseti tančících fanynek Inspiral Carpets, které si kapela k sobě pozvala z prvních řad. Tomáš Seidl Miranda Sex Garden, Moby, Inspiral Carpets. 4. září 1994, Pyramida, Výstaviště, Praha. Pořádala agentura W- promotion a Mute CS. 
description Zájem o pryskyřice roste Ústí nad Labem- O polovinu vyšší kapacitou epoxidových pryskyřic disponuje od září akciová společnost Spolek pro chemickou a hutní výrobu (Spolchemie). Podle vlastního vyjádření tak reaguje na potřeby zákazníků a rostoucí poptávku po pryskyřicích. Během srpnové provozní přestávky byla v provozu Umělé pryskyřice II instalována třetí linka na výrobu základních epoxidů. Celková roční kapacita výroby epoxidových pryskyřic ve Spolchemii tak vzrostla na více než deset tisíc tun. Pořizovací náklady na novou linku se pohybovaly kolem deseti milionů korun. Současně s novou investicí probíhala v provozu Umělé pryskyřice II úprava celého technologického zařízení. Jejím výsledkem jsou mj. ekologická zlepšení, k nimž patří například stoprocentní vyloučení toluenu z výroby základních epoxidů. Spolchemie je také schopna nabízet více modifikovaných typů epoxidů. Obor syntetických pryskyřic, jehož součástí je výroba epoxidů, se stal hlavní strategickou oblastí, kterou hodlá firma rozvíjet a zdokonalovat. Některé typy epoxidů vyráběné Spolchemií se uplatňují ve stále větším měřítku v oblasti práškových nátěrových hmot, které patří podle Z. Rytíře k rychle se rozvíjející moderní a ekologické ochraně a povrchové úpravě materiálů. Zhruba třetinu produkce epoxidových pryskyřic dodává ústecká chemička zahraničním odběratelům, především na Slovensko. Vyváží je také do dalších evropských zemí. 
sport Bez Dubovského? Bratislava- Ve středečním utkání kvalifikace fotbalového ME proti Francii bude Slovensku pravděpodobně chybět Dubovský. Pro údajné zranění jej totiž odmítl uvolnit jeho klub Real Madrid. Sám hráč však trenéru Venglošovi do telefonu tvrdil, že se cítí zdravotně v pořádku a chce ve středu hrát. Slovenský fotbalový svaz proto poslal na FIFA, UEFA a Španělskému fotbalovému svazu upozornění na tuto skutečnost. Odpovědí z FIFA bylo ujištění, že se pokusí vyvinout úsilí, aby byl Dubovský uvolněn. 
collection Krátce Italský cyklista Gianni Bugno byl potrestán dvouletým zákazem činnosti za pozitivní dopingový nález. Dvojnásobnému mistru světa byl i při druhém testu prokázán v moči kofein. Pakosta a Palinek skončili na turnaji Světové série v plážovém volejbalu v Brazílii na 9.- 12. místě, když v posledním zápase prohráli s domácím párem Moreira, Garrido 10: 15. Prvenství vybojovali další Brazilci Franco a da Costa. 
sport Sestřelený Fittipaldi Vancouver/ Londýn- Al Unser jr. s vozem Penske Ilmor vyhrál GP Kanady amerického mistrovství automobilů formule IndyCar. Druhý skončil nejrychlejší muž v tréninku Gordon s Lolou Ford Cosworth. Unser vyhrál třetí závod v řadě a letos již dosáhl osmi prvenství. Obhájce prvenství a mistr světa formule 1 z roku 1992 Brit Nigel Mansell vedl závodní pole od 37. do 75. kola, pak však musel zajet s poruchou do boxu. Tím klesl až na šesté místo a ve snaze prodrat se v posledním kole na třetí příčku před Brazilce Fittipaldiho došlo ke srážce jejich vozů. Fittipaldi byl nakonec klasifikován devátý a Mansell desátý. Šampion jako Mansell nemůže jezdit tímto způsobem. Je to ostuda, když v poslední zatáčce vyrazí jako torpédo. Najednou nebylo žádné místo mezi mým vozem a zdí, byla slova nešťastného Fittipaldiho, s nimiž však Mansell nesouhlasil: Jel jsem podél něj a on měl pouze dvě možnosti- nechat se předstihnout a nebo způsobit havárii. Volil druhý způsob. Mansellův návrat do F 1 vzbudil v týmu Williams diskuse. Podle některých britských deníků se měl technický ředitel stáje Patrick Head vyjádřit proti jeho angažování na celou příští sezonu. Mansell letos zůstává v týmu Newmann Haas poněkud dlužen svému věhlasu a odmítá další působení v IndyCar. V souvislosti s Mansellovým návratem a jeho působením v týmu Williams se objevují dohady o rekordní roční smlouvě. Head však považuje rozruch za reklamní trik. Jisté je, že také týmy McLaren a Ferrari projevily o Brita skutečný zájem. 
program Literatura, v níž se doba nevidí Petr Matoušek, Liblice Letošní pátý ročník semináře určeného zahraničním překladatelům a znalcům české literatury hostí od pondělního večera kultovní místo české literatury, zámeček v Liblicích u Mělníka. Zde se roku 1963 uskutečnila pověstná kafkovská konference, zde na ni v zájmu o pražskou německou literaturu záhy po listopadových událostech navázala konference werfelovská. Pětidenního semináře, který bude zakončen ve Znojmě, se účastní čtyřicet bohemistů z různých částí světa. V Liblicích mají možnost seznámit se s nejnovějším vývojem na poli naší literatury. Pro přizvané hosty z různých literárních institucí a periodik je to zároveň zajímavá příležitost pozorovat, jak obor reflektuje sám sebe. Účastníci setkání velice ocenili nedávno vydanou přehledovou studii Panorama české literatury. O její metodologické výstavbě promluvili autoři Jan Schneider a Lubomír Machala z olomoucké univerzity. Machala zároveň v Liblicích představil zajímavá díla poslední doby (práce Daniely Hodrové, Michala Viewegha, Jáchyma Topola, avšak i Martina Nezvala či Maxi Marysko). Literární kritik Milan Jungmann shrnul kritické interpretace zásadních textů tohoto období (Jak se dělá chlapec, Nesmrtelnost, Čekání na tmu, čekání na světlo, Památník a Sestra). Připomněl také doposud neúspěšnou snahu naší literatury, aby doba poznala sama sebe. Nad Jungmannovými tezemi se živě diskutovalo. Podvečerní debata se týkala otázek překladatelské tvorby a státního grantového projektu Literatura a autoři České republiky. V jeho rámci se příští rok chystá ministerstvo kultury podporovat vydávání knih našich autorů ve světě. Dnes bude na pořadu liblického setkání téma současného jazyka a jeho proměn včetně postižení aktuálních pravopisných bojů. 
sport Almsicková s rekordem, do finále však výměnou Řím- Německá plavkyně Franziska van Almsicková se poté, co do finále závodu na 200 m volný způsob na MS v Římě postoupila až po taktickém tahu trenéra Henneberga, vypnula ke skvělému výkonu a zaplavala světový rekord. Časem 1: 56.78 překonala o 77 setin sekundy dosavadní rekord krajanky Friedrichové. Van Almsicková, která v rozplavbě skončila až devátá a do finále se tak původně nekvalifikovala, postoupila na úkor své kolegyně Haseové (v rozplavbě osmá), kterou trenér odvolal. Další rekord padl v polohovém závodě na 400 m, kde Američan Dolan časem 4: 12.30 vymazal světový rekord Maďara Dárnyie. 
sport Výsledkový servis Naše reprezentantky již postupují do semifinále. 
news David Gilmour (uprostřed) vychází z ruzyňského letiště... Členové rockové skupiny Pink Floyd přiletěli do Prahy včera odpoledne speciálem z Rotterdamu. Ubytováni jsou ve třiceti pokojích hotelu Intercontinental. S legendární skupinou se včera sešel při večeři v malostranské vinárně Čertovka prezident V. Havel. Dnešní strahovský koncert Pink Floyd je od pondělka vyprodán. Rezerva pěti tisíc vstupenek se možná bude prodávat dnes od 16 hod. přímo na stadionu. Foto Martin Přibyl- LN 
news Rekordní vývoz do Británie Londýn- Vzájemný obchod mezi Českou republikou a Spojeným královstvím Velké Británie a Severního Irska vzrostl letos o 30 procent a za první pololetí dosáhl rekordních více než 300 mil. liber (asi 13 mld. korun). Český deficit se však prohloubil z loňských 19 milionů na letošních 44 milionů liber. Britský vývoz do ČR dosáhl 172 miliard liber a dovoz českého zboží do Británie 128 milionů liber. Vyplynulo to z údajů britského Centrálního statistického úřadu. Největší položku českého dovozu do Británie tvoří tradičně osobní automobily Škoda, kterých se v Británii prodalo za šest měsíců přes šest tisíc za téměř 28 mil. liber. Velká Británie byla v loňském roce na čtvrtém místě v obchodu ČR s průmyslově vyspělými zeměmi za SRN, Rakouskem a Itálií. Čeští výrobci vyvezli na britský trh 5.6 procenta všeho zboží určeného na export. Británie je celkově na šestém místě ligové tabulky dovozců českého zboží. 
description Nejvyšší mrakodrap v Asii Tokio- Okolo 400 metrů vysoký 90patrový mrakodrap s převážně kancelářskými místnostmi, nejvyšší svého druhu v Asii, a ještě další 46patrovou budovu se rozhodla postavit v čínské Šanghaji jedna z nejvýznamnějších japonských stavebních společností Mori Building Co. S odkazem na informace mluvčího společnosti to uvedla agentura AP. Projekt za 960 milionů dolarů byl schválen minulý týden v neděli. Spolufinancovat jej budou japonské a americké společnosti. Práva byla udělena na 50 let. První by měla být dokončena budova za 210 milionů dolarů na ploše více než 10 tisíc metrů čtverečních. Později by měl být postaven na ploše 30 tisíc metrů čtverečních druhý mrakodrap. Koncem letošního března sídlilo v Číně 2800 zahraničních společností, z toho 448 japonských. Společnost Mori spravuje v současné době 89 budov, převážně v Tokiu. 
sport Šest branek na cestě do Evropy Ostrava (šv, sn)- Česká fotbalová reprezentace porazila ve svém prvním kvalifikačním utkání o postup na mistrovství Evropy 1996 Maltu 6: 1 (3: 0). Tři branky našeho celku vstřelil Horst Siegl. Penaltu proměnil Šmejkal, trestný kop Kubík a skóre uzavřel v předposlední minutě pomocí tyče Berger. Více na straně 14 
news Peer programy pro školáky Praha (pech)- Karel Nešpor z psychiatrické léčebny v Praze- Bohnicích je autorem projektu tzv. peer programů zaměřeného na žáky sedmých tříd základních škol, který by měl vést k prevenci drogové závislosti. Děti budou pod dohledem vyškoleného personálu diskutovat o problematice návykových látek. Karel Nešpor řekl, že odděluje závislost na tabáku, alkoholu či na drogách z hlediska právního, nikoli však zdravotního. Podle něj je cílem projektu ovlivnit nerozhodné děti. Připustil však, že na ty, které již mají zkušenost s nějakou drogou, peer programy zřejmě velký vliv mít nebudou. 
news Povolen je další penzijní fond Praha- Česká pojišťovna jako zakladatel Penzijního fondu České pojišťovny, a. s., převzala povolení ministerstva financí k založení a činnosti fondu. Nabízí čtyři druhy penzí se státním příspěvkem. Na starobní je nárok nejdříve po pěti letech placení příspěvku a za podmínky, že účastník dosáhne věku nejméně 50 let. Výsluhová penze s vyššími částkami výplat se vyplácí po patnácti letech řádně placeného příspěvku. Dále fond nabízí invalidní penze po pěti letech připojištění. Pro klienty je připravena i pozůstalostní penze. Na tu vznikne nárok po jednom roce od uzavření smlouvy. Připojištění bude možno sjednat ve všech občanských pobočkách České pojišťovny v průběhu října. 
comment Populační politika státu nespočívá v odměňování žen za narození dětí Praha (haš, em)- Problémy s vysokou porodností, které se řeší v těchto dnech na káhirské konferenci, Česká republika nemá. Předpokládá se naopak, že v příštím tisíciletí se bude přirozená reprodukce jejích obyvatel pohybovat v záporných číslech. Neměl by tedy stát zavést některá propopulační opatření? Ministr práce a sociálních věcí Jindřich Vodička (ODS) si myslí, že propopulační politika státu musí být dlouhodobá, zaměřená na obnovu smyslu rodiny. Stát by měl podle něho především garantovat základní jistoty týkající se majetkových práv a demokracie. Stejně, jako by stát mohl rychle ovlivnit porodnost negativně, tj. snížit porodnost liberalizací potratů a masovou antikoncepční kampaní, mohl by tak podle Vodičky rychle učinit i v pozitivním smyslu. Nechceme však jít cestou masového odměňování žen, které by porodily v příštím roce děcko, zdůraznil. Většina západoevropských států se prý obává, že jiná populace v jejich zemích přeroste nad populací původní. Vodička však soudí, že tak se vyvíjí svět a nelze do toho vnášet jakoukoli regulaci. Naši občané dnes pobírají na šedesát druhů sociálních dávek, připomněl ministr. Spíše než v přímých propopulačních opatřeních vidí místopředsedkyně ČSSD Petra Buzková úkol státu v tom, že vytvoří soubor podmínek pro mladé rodiny. Mladí lidé nesmějí mít obavy přivádět děti na svět. Špatná ekonomická situace po ukončení škol a studií je k tomu podle jejího názoru bude těžko stimulovat. Také nepomohou jednotlivé dávky či přídavky, nemá- li rodina kde bydlet, nemá- li pocit bezpečí apod. Takže nevytrhovat podporu mladým rodinám z celkového kontextu, ale vytvořit takové společenské klima, aby prostě lidé chtěli děti, shrnuje Buzková. Program na podporu rodin s více dětmi hodlá předložit Křesťanskodemokratická strana. Její místopředseda Václav Benda považuje tuto skupinu obyvatelstva za ekonomicky nejohroženější. V rámci propopulačních opatření navrhne KDS systém nepřímých zvýhodnění rodičů s více dětmi, která nepůjdou do rukou adresátů přímo a nebudou tudíž zneužitelné sociálními skupinami navyklými žít z přídavků na děti. Měly by patrně formu velké daňové úlevy. 
news Výhružné anonymy pocházejí z Plzně Plzeň (vet)- Místopředseda krajského soudu a předseda senátu JUDr. Josef Baxa, který 4. srpna propustil z vazby Václava Wallise, potvrdil LN, že soud obdržel po vynesení rozsudku dva anonymní dopisy. Pisatel v nich vyhrožuje, že soud vyhodí do povětří a JUDr. Baxu fyzicky zlikviduje. Z jakého zdroje pocházejí, lze podle JUDr. Baxy těžko usuzovat. Oba však byly odeslány z Plzně. Mohu říci, že se jedná o člověka nespokojeného s uplatňováním spravedlnosti v současné společnosti a konkrétně u Krajského soudu. Nezmiňuje se jen o kauze Wallis, ale také o případu Kott- Kutílek. Čekali jsme, že naše rozhodnutí ve Wallisově procesu bude komentováno, ale stojíme si i nadále za ním, uvedl JUDr. Baxa. Anonymy prošetřuje policie. Ke grafologické expertize byly zaslány do Kriminalistického ústavu. Výhrůžky prý nejsou pro soudce ničím mimořádným. Zmíněné dopisy se však od ostatních liší tím, že jejich autor není z blízkého okolí obžalovaného. Otevírá se tu opět problém ochrany soudců a soudních budov. V této oblasti je nám stát velmi dlužen. Není jiná profese, kdy by měl člověk tolik pravomoci a sám byl bezmocný. Má- li soudce objektivně rozhodovat o trestu, musí mít pocit jistoty. Justiční stráž v podstatě nemá žádné pravomoci. Kdyby někdo skutečně chtěl vyhodit budovu Krajského soudu do povětří, má k tomu dostatek prostoru, řekl LN JUDr. Baxa. 
caption Náměstkové gen. ředitele Komerční banky L. Štěpáník (zleva) a K. Bednář při nedávné tiskové konferenci Foto Pavel Hula- LN 
news USA oceňují ruskou přítomnost v Gruzii Moskva- Působení ruského mírového kontingentu v Gruzii včera zdrženlivě ocenila představitelka USA v OSN Madeleine Albrightová, která v Moskvě jednala s ruským ministrem zahraničí Andrejem Kozyrevem. Podle agentury ITAR- TASS připustila, že pokud Rusko bude respektovat mezinárodní principy mírotvorné činnosti, budou mu USA ochotny přiznat mandát pro obdobné akce na území bývalého SSSR. Vyslání ruského kontingentu do Gruzie označila Albrightová za pragmatické řešení problému. Nešlo prý o optimální, ale ani o nejhorší řešení, neboť v důsledku politické situace v regionu nebyla možná normální mírová operace OSN. 
essay Od diskusí o pravidlech pravopisu postupme k jazyku Oldřich Uličný, Vedoucí katedry českého jazyka FF UK Kolega Miloslav Sedláček, spoluautor nových Pravidel českého pravopisu, se v LN z 29. 8. obává, že výsledky práce v proponovaném kodifikačním grémiu budou ztíženy nejednotností názorů nejméně 40 členů, a to přesto, že výsledky letošního pravopisného expertního semináře vydaly plod relativně dobrý, už i vtělený do dodatků k Pravidlům českého pravopisu 93. Jsem přesvědčen, že práce Sedláčkem citovaných pravopisných komisí nebude mít příliš mnoho paralel s jednáním proponovaného kodifikačního grémia. Především je třeba současnou verzi pravopisné kodifikace přijetím citovaného dodatku považovat aspoň na čas za definitivní. Před kodifikačním grémiem však stojí jiné úkoly, a to především prověřit oprávněnost a únosnost tvaroslovné, lexikální, ortoepické a příp. další kodifikace v Mluvnici češtiny 2, 1986, ve školním vydání Pravidel z r. 1993 a ve Slovníku spisovné češtiny pro školu a veřejnost 1994. Grémium by mělo být platformou pro teoretické diskuse o smyslu a zásadách kodifikace spisovné normy v demokratické společnosti i pro řešení monografických otázek. Mělo by spolupůsobit při širokém vědeckém výzkumu spisovné i nespisovné češtiny, aby byly v kodifikačních příručkách vyloučeny subjektivní soudy a zásahy. A hlavně by se mělo stát místem pro setkávání jak významných jazykovědných bohemistů z celé republiky (regionální filtr kodifikace spisovné normy byl v poslední době značně podceněn), tak pro interakci jazykovědců s filozoficky angažovanými novináři, spisovateli, literárními vědci, překladateli, s informatiky, učiteli, právníky aj. Pokud jde o konkrétnosti v Sedláčkově článku: v zásadě souhlasím s tezí, že na vlastní jména se pravopisné počešťování nevztahuje, jiné je to však s dodržováním této zásady v praxi Pravidel 93 (i v předchozích). Namátkou vybraná vlastní jména osobní s dubletami v češtině neexistujícími jako Alfonz, Alojz, Jozef, Rozamunda, Edvín, nebo výlučně počeštěné podoby Jadviga, Jesika, Vanda aj. snad postačí; v Pravidlech 93 nenajdeme zato (reálně existující) jména Valtr (ani Walter), Maria nebo další jména vyskytující se v českém prostředí. Mohli bychom pokračovat zeměpisnými vlastními jmény; srov. už starší počeštěné psaní Montblank a Popokatepetl a nový výlučný Ekvádor (ale Paraguay ap.) zůstávají; dodnes mi vrtá hlavou, proč nesmí být i Ázie, když se píše jen Írán a z českého hlediska naprosto záhadně jen Ázerbájdžán. Nejsem ovšem pro psaní Marz; proč však Pravidla 93 změnila výslovnost[ marzu] z ortoepických pravidel Výslovnost spisovné češtiny r. 1978 na výslovnost[ marsu]? Snad proto, aby skupina výrazů kurz, pulz, konsenz (us) byla pravopisně čistá, stejnorodá? Pak se na výlučný blankvers, který kolega Sedláček uvádí jako odborný termín, ale i na neterminologický nonsens asi zapomnělo, protože jiné ryze odborné termíny byly pravopisně počeštěny v masovém měřítku, srov. pár příkladů jako výlučné psaní diuréza, dezinficencia, dezurbanizace, schizma, spazmatický (ale jen spastický) a mn. j. Rád bych zdůraznil, že diskuse kolem nových Pravidel není nic ani zbytečného, ani komického. Je to jen součást vyjevování společenských i soukromých vnitřních svárů v nových společenských podmínkách. Chyb a nedůsledností se dopouštíme denně všichni, jde jen o to, zda je umíme přiznat, zda nám jde o věc a o pořádnou práci, nebo o prestiž a moc. Následné diskuse o vážných nedostatcích významné kodifikační příručky by byly zbytečné, kdyby byly existovaly diskuse předběžné; avšak jak známo, v Ústavu pro jazyk český se do r. 1989 o přípravě nových Pravidel nesmělo mluvit ani mezi zaměstnanci. A tak snad ustavované kodifikační grémium navodí tolik potřebné ovzduší demokratické diskuse, otevřenosti, vědeckého přístupu ke kodifikaci a dobrých mezilidských vztahů mezi českými lingvisty a jazykovými tvůrci ku prospěchu české kultury. 
collection Týden mezi počítači Společnost Intergraph uspořádala 31. srpna v Brně pod názvem Open GIS ® otevřenost a spolupráce celodenní seminář věnovaný geografickým informačním systémům, mapování a správě inženýrských sítí. Seminář byl součástí mezinárodní konference Evropa v pohybu: kontext GIS. 1. září letošního roku zahájila činnost nově vzniklá soukromá škola- Škola výpočetní techniky s. r. o. Jde o dvouleté pomaturitní specializační denní studium. Škola se nachází v Praze 5 v Janského ulici. Ve své činnosti úzce spolupracuje s českými firmami AKTIS, D- DATA a H&amp; J- komplexní řešení. K stěžejním předmětům patří elektronické počítače, programování a algoritmizace, (jazyk C), elektronická zařízení, programové vybavení, ale také ekonomika a angličtina. Studium je ukončeno zkouškami a obhajobou absolventské práce. Absolventi najdou uplatnění jako správci výpočetních systémů (sítí), jako programátoři a servisní pracovníci. Neplaťte, co nepotřebujete, tak by se dala charakterizovat nová řada počítačů německé firmy Siemens- Nixdorf označená SCENIC a představená poslední srpnový den v sídle výhradního českého distributora pražské firmy bitcon. Při zachování kvality, spolehlivosti a výkonu dodává na trh počítače až o čtvrtinu levnější než modely předchozí řady PCD. Ta přirozeně zůstává i nadále v nabídce pro náročné zákazníky. Siemens- Nixdorf plánuje v příštím roce prodat přes půl milionu osobních počítačů, z toho ekonomická (ergonometrická a ekologická) řada SCENIC má tvořit 80%. Všechny počítače jsou vybaveny předinstalovaným softwarem a bitcon poskytuje záruku tři roky. Prvního září šli školáci do školy a novináři do pražského Abakusu. Abakus je známý distributor tuzemského i zahraničního software, k novinkám z poslední doby patří distribuce světově nejrozšířenějšího faxovacího programu pro Windows známého pod označením WinFax. Prodalo se ho již přes tři miliony kusů. Abakus se stal výhradním distributorem kanadské firmy s muzikálním názvem Legato Systems, která se specializuje na produkty pro zálohování a bezpečné ukládání dat pro počítače pracující v síti. Výhodou je, že data zálohovaná v prostředí jedné sítě lze použít i v síti s jiným operačním systémem. SWS Software uvedl na náš trh první interní CD- ROM mechaniku se čtyřnásobnou přenosovou rychlostí (tj. 600 KB/ s). Jejím výrobcem je společnost Plextor. Jednotka nese označení 4PLEX PX- 43CH. Je vybavena vyrovnávací pamětí o velikosti 1 MB. K dispozici je i v externím provedení. 
program Pětka na vývoz? Divadlo Karola Štěpánová Pražská 5, volné generační sdružení několika divadel, hudebních i tanečních těles a jejich spřízněných duší, se příští týden v reprezentativním výběru představí vídeňskému publiku. Tato prezentace se stane první opravdu velkou akcí, uspořádanou nově založeným a v červnu slavnostně otevřeným Českým centrem ve Vídni. To- podobně jako naše další reprezentační střediska v zahraničí- dělí své aktivity mezi kulturu, cestovní ruch a obchodní poradenství. Pražskou 5 se rozhodlo představit Vídni jako reprezentanta do jisté míry alternativní kulturní scény, která se tu v podobném rozsahu dosud neobjevila. Tomu odpovídá i místo konání akce ve vídeňském klubu WUK (Werkstätten- und Kulturhaus), vybudovaném z bývalé lokomotivky. Podle ředitele Českého centra Milana Sedláčka může být Pražská 5 pro Vídeň zajímavá i tím, že zde žádné obdobné generační seskupení nenajdeme, alespoň ne v té šíři a kvalitě, jakou představuje Pražská 5. Program třítýdenní přehlídky, jejíž hlavní část začne v úterý vypuštěním balónu České spořitelny, je zaměřen především na hudbu a výtvarné umění. Tento výběr vyplývá sice především ze snahy překonat jazykovou bariéru, ale je zároveň odrazem skutečnosti, že hudební a výtvarné aktivity nejširšího okruhu Pražské 5 se dnes zdají být životaschopnější než její původní hlavní oblast- divadlo. Od dob, kdy se pod pojmem Pražská 5 rozumělo především divadelní působení souborů Sklep, Vpřed, Křeč, Mimóza a Kolotoč, se akční rádius jejich příslušníků a souputníků výrazně rozšířil a důraz se přesunul spíše na jiné oblasti. Vedle filmu a televize, kde se uplatňují především členové divadla Sklep, a řady nepřehlédnutelných výstav i jiných akcí v oblasti výtvarného umění se dnes tvůrčí potenciál celého seskupení projevuje často v různých kratších či delších jednorázových akcích (loňský Divadelní ostrov nebo například show v Památníku na Vítkově). V této situaci bude velmi zajímavé sledovat, co se bude dít ve vlastním divadelním sále Pražské 5, který vzniká v Praze na Žižkově. Podle původního plánu měl být otevřen již letos v únoru, ale v objektu, který Pražská 5 vlastní, zatím vítá návštěvníky stále jen stylová restaurace Akropolis. 
description Rebelie kvůli vodě a telefonu Přešovice se cítí odstrčeny, ale podobných obcí je v České republice víc Přešovice, Třebíč (pú)- Přešovice leží u hranice okresů Třebíč a Znojmo. Daleko je sem snad odevšad. Autobus jezdí dvakrát denně, obec má 180 obyvatel a 75 čísel. Její sláva překročila hranice okresu, když zastupitelstvo rozhodlo, že nepřipraví obecní volby. V březnu jsme žádali na okrese o půjčku čtyři sta tisíc korun na dostavbu vodovodu, vysvětluje místostarosta Josef Fukal, byla zamítnuta a pak jsme se dověděli, že Moravské Budějovice dostaly tři milióny korun na opravu penziónu pro důchodce. To nás rozhořčilo tak, že... V obci totiž voda zoufale chybí. Část domů ji má, i když často jen málo, ve zbytku však není vůbec a lidé musí chodit k obecní studni. Podobně je to s telefonem: ve vsi jsou dvě stanice, ta v zemědělském družstvu je přístupná jen ve dne. Když prší, volat se nedá vůbec. Přitom ves je v ochranném pásmu jaderné elektrárny Dukovany. Už několikrát houkaly poplašné sirény a lidé měli jedinou možnost zjistit, co se děje: sednout do auta a jet do šest kilometrů vzdálených Rouchovan. Totéž, pokud je třeba lékařská pomoc. Přednosta okresního úřadu Třebíč Karel Müller postup zastupitelstva považuje víceméně za huráakci. Tvrdí, že obec měla i jiné možnosti, jak vodovod dokončit, nehledě k tomu, že podobných obcí na okrese je prý celá řada. I on však připouští, že způsob rozdělování peněz na okrese malé obce znevýhodňuje. Počet hlasů v okresním shromáždění, které rozhoduje, se totiž řídí počtem obyvatel. Několika městům (5 ze 170 obcí okresu) to dává nadpoloviční většinu. Okres bojuje o telefonizaci okolí Dukovan už dlouho. Telecom je však neprůstřelný. Část Přešovických zastupitelstvo podporuje, část říká, že se starosta jen bojí, že nebude znovu zvolen. O dalším postupu rozhodne opět zastupitelstvo. Ještě není jasné, kdy se sejde- snad příští týden. 
news Baťa přijede do Zlína Zlín (ce)- Třídenní XI. mezinárodní obuvnické sympozium TECHOBUV 94 bylo včera zahájeno ve Zlíně. Jeho součástí je též výstava obuvnických strojů a komponentů, která má časově předcházet přehlídce na Mezinárodním strojírenském veletrhu v Brně. Mezi 140 účastníky sympozia z ČR, Slovenska a dalších devíti zemí je také Jan Pivečka, který během svého života vyráběl boty ve 40 zemích od Číny až po Chile. Neexistuje na světě krásnější země, než máme my, a neexistují větší možnosti v obuvnickém průmyslu v Evropě, než máme my, řekl při zahájení sympozia novinářům. Očekává se i příjezd Tomáše Bati z Kanady. 
description Desta Děčín- recept na přežití Nový výrobní program a konkurenceschopnost jsou zárukou úspěchu Děčín (sa)- Zatímco v roce 1989 obnášel výrobní sortiment Desty deset výrobků, může dnes děčínská akciová společnost nabídnout téměř pět desítek nových nebo inovovaných výrobků. Předčili jsme v tempu vývoje i renomované japonské firmy, prohlásil na středeční tiskové konferenci Miroslav Grégr, který je prezidentem a generálním ředitelem akciové společnosti Desta Děčín od roku 1990. Za situace zesílené zahraniční konkurence, bez tradičních odbytišť a bez státních dotací vytyčilo vedení strategii ofenzivní obchodní činnosti. Na situaci po rozpadu trhů bez tisícových objednávek reagovalo novou, širší nabídkou. Vedení akciové společnosti zahrnující devět podniků ležících na různých místech v České republice dokázalo v nových podmínkách konkurovat na zahraničních trzích, kam jde zhruba 45% produkce, nejen cenou a kvalitou, ale hlavně zkrácením dodacích lhůt, servisem a poprodejními službami. Doba od zadání technických parametrů nového výrobku do najetí nulté série dnes trvá 16 měsíců. Nový výrobní program zahrnuje i netradiční oblasti, jako například čisticí komunální techniku, malá nákladní užitková vozidla, zařízení pro autoservisy a dílny a malou mechanizaci pro stavební firmy. Speciálně pro armádní účely nabízí terénní vozík Destacross. Proniknout na nové trhy se Desta snaží také zakládáním společných podniků. V jednání s německými partnery je založení podniku Desta Deutschland, připravuje se prodej technologie do Číny, kde bude postaven závod na výrobu produktů Desty. Přes veškerou iniciativu je však stále pozice Desty obtížná. Výrobní linky jsou vytíženy ze 60% a vedení podniku slibuje akcionářům první dividendy až v roce 1997. 
news Rozpočtový duel Kohl- Scharping Berlín- Vytvořením komunisty podporované menšinové vlády SPD se Zelenými v Sasku- Anhaltsku porušili podle kancléře Helmuta Kohla sociální demokraté základní dohodu demokratických stran, která vylučuje jakoukoli spolupráci s pravicovými i levicovými extremisty. V druhý den rozpravy bonnského parlamentu o rozpočtu vyslovil také podezření, že SPD chce pokračovat ve spolupráci s postkomunistickou Stranou demokratického socialismu i na spolkové úrovni. Předseda SPD Rudolf Scharping naopak kritizoval vládní politiku CDU. Za výsměch označil tvrzení vlády, že návrh státního rozpočtu na příští rok je vyrovnaný. Tvrdit něco takového v době, kdy státní dluh činí dva biliony marek a nové zadlužení 70 miliard, znamená podceňovat soudnost voličů, dodal Scharping. 
description Česká centra propagují i ekonomiku Praha (mš)- Informace o životě v ČR, o možnostech podnikání a ekonomické situaci, turistické nabídce i české kultuře přináší zájemcům v zahraničí zatím jedenáct českých center. Při jednání zahraničního výboru parlamentu to uvedla ředitelka Správy českých center Gita Fuchsová. Česká centra se transformovala většinou z bývalých kulturních a informačních středisek a nyní jim půjde o efektivní propagaci České republiky. Jsou otevřena v hlavních městech sousedních zemí, ale i v Moskvě, Sofii, Londýně a Bukurešti. V Bratislavě by mělo centrum vzniknout do konce roku, stejně jako v New Yorku a Bruselu. V příštím roce přibude Djakarta, výhledově Afrika a Střední Amerika. Od 1. července centra převzala síť obchodních delegátů, kteří zastupují v zahraničí české firmy a dosud spadali pod zastupitelské úřady. Odstátněním delegáti přijdou o výhody služebních pasů a označení CD na automobilech. Se zprostředkováním obchodních kontaktů v zahraničí by jim měla nyní pomáhat česká centra. Fuchsová předpokládá, že by centra mohla spolehlivým servisem zvýšit šance pro uplatnění českých výrobků na západních trzích. Z šedesáti procent si na sebe vydělávají obchodní činností. V příštím roce však potřebují od státu 115 milionů korun na rozvoj. S tím nesouhlasí ministr financí. Jak ale připomněl poslanec Michal Lobkowicz, ve světě tyto instituce z 99 procent financuje stát. 
collection Krátce Slovenská televize nepřebírá od včerejška zpravodajský pořad ČT Události. Slovenští kolegové mi v dopise vysvětlili, že se tak stalo v souvislosti s mimořádnými parlamentními volbami na dobu předvolební kampaně. Předpokládám, že jde pouze o dočasné opatření, uvedl k tomu šéfredaktor zpravodajství ČT Petr Studenovský. Téměř 50 obrazů, plastik, kreseb a grafik 13 křesťansky orientovaných výtvarníků ze Švýcarska přibližuje putovní výstava s názvem Stavba mostu, která byla včera zahájena v brněnském Diecézním muzeu. Výstava potrvá do 2. října. 
news Okresní privatizační komise se přežily Praha (haš)- Novelu zákona o malé privatizaci včera sněmovně doporučil schválit rozpočtový výbor. Podle předsedy výboru Tomáše Ježka (ODA) je podstatou novely zrušení okresních privatizačních komisí k 31. prosinci 1994, protože malá privatizace již skončila. Ježek rovněž řekl, že nejlepší pracovníci komisí mohou být využiti pro dražby při velké privatizaci. Členové výboru rovněž schválili návrh zákona o státních zakázkách, ovšem nepodpořili návrh poslance Oty Fejfara (ODS) novelizovat zákon o rozpočtových pravidlech státu a obcí. Zatímco dnes je výnos daně z příjmů právnických osob přerozdělován centrálně, v budoucnosti by jej měly podle Fejfara získávat přímo obce. Podle Petra Brodského (ODS) by tím však mohly být poškozeny obce, na jejichž území není žádný velký podnikatel a které jsou na státní přerozdělování odkázány. 
news Bývalý primář obžalován z přerušování těhotenství Karviná- Obžalobu na bývalého primáře gynekologického oddělení nemocnice v Českém Těšíně padesátiletého MUDr. Petra Š. pro trestné činy nedovoleného přerušení těhotenství, ohrožení devizového hospodářství a neoprávněného užívání cizí věci podalo včera karvinské státní zastupitelství u Okresního soudu v Karviné. Bývalý primář gynekologického oddělení MUDr. Petr Š. měl v prosinci loňského roku v českotěšínské nemocnici přerušit těhotenství asi osmi ženám z Polska. Nelze údajně vyloučit, že polských žen, které do Českého Těšína přijely na interrupci, mohlo být i více. Zákroky měl MUDr. Petr Š. provádět v pracovní době, bez vědomí a souhlasu vedení českotěšínské nemocnice. Lékař byl zadržen policisty 17. prosince loňského roku. Při zadržení měl mít u sebe tuzemskou a zahraniční měnu v hodnotě přes 300000 korun. 
essay Moc nezvolených Komentář Bohumil Pečinka Novináři jsou hlídací psi společnosti, nezávislý kontrolní orgán uvnitř státu, prostě sedmá velmoc. Taková je všeobecně sdílená představa o poslání novinářů. Dlužno dodat, že nikdo se na vytvoření tohoto obrazu nepodílel právě tak jako sami novináři. Nemilosrdné odhalování korupcí, politických čachrů a záhadných afér, které se denně valí z rotaček a televizních vln, tento dojem jen potvrzuje. Existuje i odvrácená strana mince. Dnes je více méně každý pod novinářskou diktaturou. Je sice nehlučná a nenápadná, ale jest. Pochodí právě z toho, že lid většinou nemůže vůbec poznati skutečnosti než novinářovým prostřednictvím. Je- li hlas lidu skutečně hlasem Božím, pak vodí žurnalista Boha na provázku, neboť vyrábí hlas lidu ve svém kalamáři, napsal před více než sedmdesáti lety Ferdinand Peroutka a upozornil na významný fenomén. Jestliže jsou totiž novináři zpětnou vazbou společnosti, komu skládají účty oni? Více než kdykoli v minulosti je novinář denně vystavován nejrůznějším pokušením. Tím nejsladším je sklon surfovat na vlnách ducha doby a psát jen to, co čtenář žádá. Patří sem zejména cyklické vlny nejrůznějších afér, které vzplanou jasným žárem, aby o několik dní později stejně rychle zhasly. A to z důvodů nepříliš přesných výchozích informací. Jednu aféru zanedlouho přebije další aféra a na vše se zapomene. K dalším novinářským nástrahám patří plíživá korupce. Dnes už existují reklamní agentury, které za pozorný článek ochotně novináře pošlou na exkluzivní zahraniční zájezd. Světem samým pro sebe jsou pak inzerenti a jejich vliv na obsah zpravodajství. V souvislosti s nedávno rozpoutanou obchodní válkou mezi dvěma nejmenovanými firmami bylo kupříkladu zajímavé sledovat referování dvou deníků a jednoho televizního okruhu, které bylo přinejmenším zaujaté. Není bez zajímavosti, že jedna z firem právě u těchto sdělovacích prostředků krátce předtím dvojnásobně zvýšila inzerci... Může být novinář odpovědný něčemu jinému než svému svědomí? Ano, například veřejnému mínění reprezentovanému i kolegy z konkurenčních médií. Jinak řečeno, korupční skandály a aféry by měly stejně zasahovat nejen politiky, ale i novináře. Lidé odvozující svou politickou zkušenost z doby nedávno minulé určitě namítnou něco o hledání špionů ve vlastních řadách. Jaký je ale rozdíl mezi korupcí politika a novináře? Snad jen ten, že politik musí skládat účty voličům a riskuje nezvolení. Novinář neriskuje nic, ale má mnohdy stejně velkou moc. Moc nezvolených. 
news Kontaktní skupina navrhla snížení tlaku na Bělehrad Berlín- Kontaktní skupina pro Bosnu doporučila Radě bezpečnosti OSN, aby projednala ukončení sankcí uplatňovaných vůči srbsko- černohorské Jugoslávii. Prohlásil to v Berlíně zvláštní vyslanec ruského prezidenta pro bývalou Jugoslávii Vitalij Čurkin, který se účastnil jednání za zavřenými dveřmi. Jednání v Berlíně se účastnili političtí ředitelé ministerstev zahraničí pěti světových mocností (Spojených států amerických, Ruska, Británie, Francie a Německa). Podle diplomatických zdrojů experti kontaktní skupiny hodlají prozkoumat možnosti, jak přimět bosenské Srby k přijetí mírového plánu kontaktní skupiny. Britský ministr zahraničí Douglas Hurd včera varoval před zrušením embarga na dodávky zbraní bosenským Muslimům, které prosazují americká a bosenská vláda. Hurd ale neuvedl, zda je Británie připravena vetovat americký návrh na zrušení embarga v Radě bezpečnosti OSN. Potvrdil, že pokud embargo padne, britská vláda stáhne 3000 vojáků, kteří jsou v Bosně a Hercegovině v ochranných silách OSN. Bosenský premiér Haris Silajdžić nevěří, že Francie a Británie v případě zrušení zbrojního embarga vůči sarajevské vládě stáhnou své vojáky z Bosny a Hercegoviny. Jak včera řekl novinářům v Islámábádu, takový krok by totiž znamenal přiznání krachu jejich politiky. Bosenský premiér podotkl, že bude- li embargo na dodávky zbraní vůči Sarajevu zrušeno, nepovede to k vystupňování bojů. Síla Srbů se přeceňuje. Nepředstavují žádnou supervelmoc, řekl. O zrušení zbrojního embarga proti Bosně a Hercegovině hodlá Radu bezpečnosti OSN požádat americký prezident Bill Clinton v případě, že bosenští Srbové do 15. října nepřijmou nejnovější mezinárodní mírový plán. 
description Québec usiluje o separaci V pondělí proběhnou v druhé největší kanadské provincii volby Příští pondělí má necelých pět milionů québeckých registrovaných voličů vybrat ze 683 kandidátů navržených 125 členů svého provinčního Národního shromáždění. Québec, druhá největší kanadská provincie, se rozkládá mezi Hudsonovým zálivem na severu a zálivem Sv. Vavřince na jihovýchodě Kanady. Zhruba 80 procent jeho obyvatel patří k Frankokanaďanům a kolem 10 procent je anglického původu. V současné době mají Québečané samosprávu v oblasti kulturní, školské, sociální, zdravotní a ve využívání přírodních zdrojů. Místní záležitosti řídí jednokomorové Národní shromáždění se čtyřletým funkčním obdobím. Vůdce strany, která zvítězí ve volbách, se stává premiérem a sestavuje výkonnou radu. Soudci jsou jmenováni federální vládou, právní systém kopíruje francouzský vzor. Provincie má vlastní policii. Školy jsou francouzské nebo anglické, univerzita v Montrealu je francouzskou institucí. Québecká ekonomika produkuje 22.5 procenta hrubého domácího produktu Kanady. Zakládá se na těžbě nerostů (měď, zlato, železo, azbest aj.), hydroenergetice a lesním hospodářství. Provincie dosud vydatně těžila z přerozdělování federálních prostředků, díky kterému se jí podařilo v posledních desetiletích podstatně změnit ekonomickou situaci oblasti k lepšímu. Přes nesporný hospodářský růst a jeho trvalou vzestupnou tendenci mají francouzsky mluvící obyvatelé Québeku od vytvoření kanadské federace v roce 1867 pocit politické, kulturní a sociální diskriminace. Na počátku 60. let začala tzv. klidná revoluce, jejímž cílem je vyřešit vztah provincie ke zbytku Kanady. Separatistické tendence prosazuje zejména v roce 1968 obnovená Quebecká strana. V referendu v roce 1980 se však většina Québečanů vyslovila proti případné nezávislosti. O dva roky později Québec odmítl podepsat federální ústavu, pokud v ní nebude dostatečně zaručeno zachování kulturních odlišností provincie a současně i posílení jejího samostatného postavení. Dodatek k ústavě v tomto smyslu, dojednaný v Meech Lake mezi federální vládou a všemi deseti provinciemi, se však nakonec nepodařilo prosadit. Oblasti Newfoundland a Manitoba jej při ratifikaci zamítly. V srpnu 1992 konzervativní vláda premiéra Mulroneyho vyjednala dohodu s provinciemi, která zakotvovala uznání Québeku jako odlišné komunity a přiznávala provincii čtvrtinu křesel v Poslanecké sněmovně. Dohodu odmítlo národní referendum 57 proti 43 procentům hlasů, takže québečtí nacionalisté zůstali znovu neuspokojeni. V loňských zářijových volbách do federálního parlamentu se separatistické tendence občanů opět projevily. Québecký blok, seskupení usilující o oddělení provincie a uznání její samostatnosti, které oblast zastupuje na federální úrovni, získal celé dvě třetiny hlasů tamního obyvatelstva. 
news ČNB k případu sporné směnky Praha - ČNB obdržela minulý týden informaci o existenci směnek opatřených avalem České banky spolu s vyjádřením, že banka pravost podpisu statutárního zástupce a razítka na směnkách popírá. Pokud nebude pravost těchto náležitostí prokázána, nepředstavují zmíněné směnky vůči České bance uplatnitelný závazek. Sdělil to včera tiskový mluvčí ČNB. Česká televize v pondělí informovala, že orgány činné v trestním řízení vyšetřují případ směnky na 48 miliónů korun, které by měla vyplatit Česká banka pražské společnosti s ručením omezeným T.I.C. Česká banka však proplacení směnky odmítá, protože razítko banky a podpis jejího generálního ředitele na směnce mohou být falešné. Podle mluvčího ČNB bankovní dohled zasahuje jen v případech, kdy je zdraví bank ohroženo. Ve zmíněné souvislosti nelze takové závěry učinit. Bankovní dohled nemá pravomoc zasahovat do jednotlivých obchodních případů komerčních bank a do vztahů mezi bankou a jejím klientem, dodal. 
sport Reichel zkazil Moogovi radost V NHL přihrával dvakrát Beránek, jednou Hamrlík New York - Třikrát z osmi pondělních zápasů zámořské NHL pojistily své vítězství hostující celky při power play. MacLean tím dal pečeť na dva body New Jersey ve Washingtonu, Larmer z New York Rangers v Tampě a stejně tak Ciccarelli z Detroitu v Torontu. Brankář New Jersey Martin Brodeur zlikvidoval 27 střel domácích hráčů Washingtonu a počtvrté ve své kariéře udržel v utkání čisté konto. Popáté se tento kousek povedl Curtisi Josephovi ze St. Louis při vítězství svého celku 4:0 nad Edmontonem. Obhájce Stanleyova poháru New York Rangers zvítězil na Floridě nad Tampou 3:1 a na jedinou branku domácích, kterou vstřelil Tucker, přihrával Roman Hamrlík. V Montrealu rozhodlo až prodloužení. Domácí vyhráli první třetinu s Islanders 2:0, hosté však zásluhou Turgeona a Pilona vyrovnali. Branku, znamenající dva body, vsítil ve druhé minutě prodloužení nováček Donald Brashear a byla jeho první v letošní sezóně. Již po 306. stál v brance vítězů brankář Dallasu Andy Moog a posunul se tím v tomto dlouhodobém hodnocení v NHL na osmé místo. Jeho celek zvítězil v Calgary 2:1 a Moog byl i blízko k udržení čistého konta. Radost mu překazil 43 sekund před závěrečnou sirénou Robert Reichel, který vstřelil svou čtvrtou branku sezóny. Na branky nejbohatší souboj viděli diváci ve Vancouveru, kde poslední celek Pacifické divize Los Angeles podlehl 2:8. Jedním ze strůjců vítězství domácích byl Jeff Brown, který se sice do střelecké listiny nezapsal, ale na pět branek přihrával, dvě asistence zaznamenal i Josef Beránek. 
caption Do koše si zasmečoval Hardaway z Orlanda 
sport Severočeská přetahovaná Ještě deset dní mají druholigové fotbalové kluby čas na to, aby se před zahájením své soutěže stačily posílit. Využívají tedy každé chvilky. Přátelské utkání mezi Jabloncem a Duklou Praha (1:1) sledoval i trenér Teplic František Cerman. "Přijel jsem se s jabloneckým prezidentem Peltou dohodnout, aby nám uvolnil na hostování Šimka s Justem," vysvětloval Cerman svou přítomnost. Sotva se otočil, dorazil však k Peltovi manažer Ústí nad Labem Stanislav Pelc. "Šimek s Justem u nás hostovali na podzim a teď se jedu dohodnout, jestli nám je uvolní pro jaro." Severočeskou přetahovanou rozetnul jablonecký Pelta v první chvíli diplomaticky: "Uvidíme, ještě jsme se pro nikoho nerozhodli." 
program Rockové soutěže v plném proudu Celkem šest koncertů obsahuje čtvrtfinále soutěže rockových skupin Marlboro Rock-in '95, které začalo v pátek v trutnovském klubu Eden. Do semifinále postoupila ostravská skupina Dysentry a trutnovská Strange People. Na každém z koncertů (konají se každý pátek až do 24. března) vystoupí čtyři ze dvaceti čtyř skupin, které prošly prvním výběrovým sítem. Po Turnově následují vystoupení v Karlových Varech, Pardubicích, Strakonicích, Uherském Hradišti a na pražské Chmelnici. Finále je ohlášeno na 10. květen. Téměř souběžně se v Praze koná i obdobná soutěž New Rock Generation. Semifinále proběhnou 17., 24. a 31. března v klubu Belmondo. Nejlepší skupiny se objeví na finálovém koncertu 7. dubna. 
review Dvořák v lyrické podobě Recenze HUDBA: Antonína Dvořáka jako lyrika představuje nová kompaktní deska DOLEŽALOVA KVARTETA. Ačkoli je Smyčcový kvartet As-dur plodem Dvořákova šťastného rozpoložení a skladatelových radostných chvil po definitivním návratu z tříletého pedagogického působení v USA, akcentují interpreti v až sukovské zasněnosti spíše lyrické odstíny díla. Doležalovo kvarteto je jedním z mnoha českých komorních souborů, jejichž dráhu provázejí uznalé přívlastky. Dvořákův pozdní kvartet podává průzračně a čistě, v rozvážnějších tempech a se zdůrazněním přesně odvážené dávky elegické atmosféry. Kvartetisté odkazují k pocitům, které jako by byly kdesi za hudbou. Ještě více než ve slavném Kvartetu As-dur to vyniká ve Dvořákových Cypřiších, které ani ne šedesátiminutovou nahrávku vhodně završují, bohužel jen ve výběru. Vesměs pomalá tempa a evidentní interpretační vcítění harmonují se zhudebněnými básněmi velmi sugestivně. O dvacet let dříve Dvořák zkomponoval písňový cyklus vytrysklý z jeho citů k Josefině Čermákové. V roce 1887 zpracoval Dvořák některé z oněch písní do lyrického kvartetního cyklu. Doležalovci se ho ujali s pochopením. 
news Balladurova pozice byla oslabena Paříž - Francouzský premiér a prezidentský kandidát za vládní Sdružení pro republiku Edouard Balladur ztratil pozici jasného favorita prezidentských voleb, za kterého jej ještě do minulého týdne označovaly všechny průzkumy veřejného mínění. Vyplynulo to z výsledků průzkumu, který včera zveřejnila francouzská společnost BVA. V prvním kole by podle průzkumu zvítězil socialistický kandidát Lionel Jospin, pro kterého se vyjádřilo 22 % respondentů, tedy o dvě procenta víc než v minulém průzkumu. Polepšil si také druhý kandidát z RPR Jacques Chirac, který získal 21 %, stejně jako Balladur. 
description Konec armádního provizória Československá armáda první republiky patřila k nejlépe vyzbrojeným a vycvičeným sborům v Evropě. Mnichovská smlouva jí přinesla nejenom faktický konec, ale i morální kolaps, třebaže tehdy za vojáky rozhodli civilisti. Druhou, definitivně decimující ránu přinesla poúnorová bolševizace, vrcholící sovětskou okupací bez jediného výstřelu. Ve vědomí národa dozrálo přesvědčení, že "naši lampasáci jsou se svými vojáčky k ničemu". Polistopadová armáda se společnosti jevila jako zdecimovaná cháska bez jakékoliv společenské vážnosti. Díky "bratrské pomoci" z čs. armády postupně vymizely i poslední zbytky prvorepublikových ctností: hrdost na historii a vojenskou profesi, tvrdý a smysluplný výcvik, ale i propracovaný systém přípravy poddůstojnického sboru a důstojníků v záloze. Povinnou daní polistopadové revoluční euforii byly snad dobře míněné kroky, které ve snaze zhumanizovat nedemokratickou armádu umožnily například vojákům obléci na vycházku civilní oděv a velitele naopak zbavovaly posledních zbytků věrohodnosti. S úlevou, že se zbavili víceméně povinného členství v KSČ , se však dostavil i pocit provinění a ztráta potřebného velitelského sebevědomí. Kdejaká vojínova stížnost byla důstojníkům, kteří lpěli na kvalitním výcviku, omlácena o hlavu. Zároveň se ocitali v podezření, že chudáky vojáky šikanují. Velitelé rot a čet se při tom téměř odnaučili velet v obavě, aby je vojáci nenařkli z ponižování lidské důstojnosti. Při humanizačních experimentech zašla armáda zřejmě dál, než bylo zdrávo. Západní odborníci jen s údivem dodávali, že tvrdý dril se s lidským jednáním velitele nevylučuje. Podstatná podle nich je úroveň kázně, odbornosti a loajality vojáků k režimu. Humanizační bezradnost jen umocnil rozkaz nařizující záklaďákům nosit opět uniformy. Rádi se dnes necháváme unášet úrovní západních poddůstojníků a tvrdým drilem, který v jednotkách prosazují. Objevujeme však něco, čím byla bývalá čs. armáda kdysi pověstná. Naštěstí je tentokrát pro českou armádu příhodná i doba: vojáci, alespoň ti z brigády rychlého nasazení, začínají kupodivu sami dávat přednost ostrému výcviku před kasárenskou nudou. Pomalu se s tím smiřuje i veřejnost. 
news Rubáš věří v razantní kroky, poslanci koalice jej však příliš nepodporují Praha - Ministr zdravotnictví Luděk Rubáš (ODS) je přesvědčen, že jím navrhované zavedení 55korunového poplatku za denní pobyt v nemocnici najde podporu nejen u stran vládní koalice, ale i u široké veřejnosti. Jak včera řekl LN, jde o úhradu části nákladů, které by tak jako tak musel občan zaplatit bez ohledu na to, zda je v nemocnici či nikoli. Rubáš tvrdí, že se jedná o plnění koaličního vládního programu, nikoli o "úkrok" jinam. Kromě poplatku za pobyt, který by se měl týkat všech pacientů kromě dětí, chce ministr prosadit vyčlenění zhruba pětiny z 84 tisíc nemocničních lůžek a jejich převedení na lůžka ošetřovatelského typu. Za pobyt v nemocnici se má platit pouze prvních čtrnáct dní, tedy maximálně 770 korun. Ministr předpokládá, že uvedená opatření vstoupí v platnost nejpozději od letošního července. Závisí to na rychlosti projednávání ve vládě, která bude muset novelizovat zdravotní řád. Před včerejším jednáním poslaneckého klubu ODS vytkl Rubášovi premiér Václav Klaus rychlost, s níž svůj "razantní" plán rozjel. O víkendu totiž výkonná rada ODS odmítla konkurenční koncepci zdravotnické politiky předloženou Miroslavem Mackem a podpořila Rubáše. Macek včera LN sdělil, že pokud bude dodrženo správné pořadí ministrem navrhovaných kroků, "všichni na tom vydělají". Místopředseda parlamentního výboru pro zdravotnictví Josef Janeček (KDU-ČSL) si myslí, že situace není natolik připravená, aby změny navržené Rubášem mohly začít. "Domnívám se, že finance ve zdravotnictví utíkají mnoha cestami a že platba za lůžko ekonomickou situaci není schopna vyřešit," řekl. Miroslav Čerbák (ODA) považuje navržené kroky v zásadě za žádoucí. Obává se však, že to, co Rubáš avizuje, opět není dostatečně připraveno a řešeno do důsledků. "Zavádí razantní chirurgický řez, ale nemá domyšlenu následnou rehabilitaci," komentoval ministrovo úsilí, aby pacienti platili za pobyt v nemocnici. Čerbák postrádá například následné posílení ambulantní péče a ošetřování pacientů v rodinách, stejně tak i kroky, kterými by se zmírnily dopady na sociálně slabé skupiny obyvatel. Vyjádřil rovněž obavu, že jednotlivá opatření nemají správné pořadí. 
news Pojišťoven zřejmě ubude, někteří lidé se asi vrátí ke Všeobecné Praha - Počet zdravotních pojišťoven je nutné snížit. V tom se shoduje ministerstvo zdravotnictví, poslanci i lékaři. Jednou z cest, jak toho dosáhnout, je i stanovení minimálního možného počtu pojištěnců. Pojišťovny by měly mít minimálně 50000 klientů. Předpokládá to ministerský návrh novel zákonů o pojišťovnách, které bude tento týden projednávat zdravotní a sociální výbor parlamentu. Ministr zdravotnictví Luděk Rubáš v pondělí řekl, že někteří poslanci požadovali jako nejmenší možný počet dokonce 200000 pojištěnců. Nutné snížení počtu pojišťoven je zdůvodňováno mimo jiné i tím, že mnohé malé pojišťovny mají vzhledem k počtu klientů neúměrně vysokou režii. Ministr míní, že by se podařilo ušetřit až dvě miliardy korun, kdyby pojišťovny snížily své vlastní náklady na úroveň Všeobecné. Ta na ně vydává asi tři procenta ze svého rozpočtu. Pojišťovnám se také vytýká, že neplatí včas ani svým smluvním lékařům. Pojišťovny si zase stěžují, že lékaři vykazují příliš mnoho výkonů a navíc prý stále přibývají zdravotnická zařízení. Přísným podmínkám stanoveným v navrhovaných zákonech mnohé z dnešních pětadvaceti pojišťoven zřejmě nebudou schopny vyhovět. Záchranou by pro ně mohlo být sloučení. Klienti pojišťoven, které ukončí svou činnost, se automaticky vrátí k Všeobecné. Pojišťovnami se lékaři zabývali i na svém nedělním sjezdu. Někteří žádali omezení jejich počtu, ale například soukromý lékař Jan Jelínek považuje za nejlepší, aby byli všichni pojištěni u Všeobecné. Ostatní instituce by pak mohly nabízet pouze nadstandardy za připojištění. S jeho názorem někteří lékaři souhlasí, protože by jim prý ubyly administrativní problémy. Nyní musí často například složitě zjišťovat, ke které pojišťovně lidé patří, protože ti změnu většinou nenahlašují. 
news Burza optimističtější než RM-S Kdo hodlá využít kursové rozdíly u akcií z druhé vlny, měl by si pospíšit Praha - Podstatně optimističtěji než RM-Systém nastavila burza cenných papírů úvodní kursy dosud neobchodovaných emisí z druhé vlny kupónové privatizace. Akcionář, který hodlá využít cenových rozdílů na obou trzích, může již dnes podat obchodní pokyn v RM-S nebo oslovit makléře. Na burze se začne obchodovat za ceny 1.2 až 6krát vyšší než v RM-S. Vyplývá to ze srovnání obou databází. Zatímco nejdražší akcie v RM-S Kaolin Hlubany se budou první den prodávat za 2956 korun, na burze je jejich kurs 6000 korun. Akcie Lira jsou v RM-S nabízeny za 970 korun a na burze za 5560 korun. Úvodní kurs atraktivního Telecomu je na burze 3000 korun a v RM-S činí 2500 korun. Žádná z nových emisí nevstupuje na burzu s kursem nižším než 100 korun za akcii. Nejlevnější akcií v RM-S jsou Jihomoravské dřevařské závody s cenou 33 korun za kus. Na burze se začnou prodávat za 190 korun. Prodat či koupit akcie z druhé vlny kupónové privatizace bude možné stejným způsobem, jakým se obchoduje na kapitálovém trhu. Ne však dříve než ve středu 1. března, kdy Středisko cenných papírů ukončí svou technologickou přestávku, v níž připisuje na účty klientů právě akcie z druhé vlny. Drobný investor může prodat své akcie přímo u přepážky SCP, v průběžné aukci RM-Systému nebo prostřednictvím makléřské firmy na burze. Od pondělka přijímá RM-S pokyny ke koupi a prodeji cenných papírů včetně emisí z druhé vlny. Obchodovací algoritmy se spustí 1. března po půlnoci. Na burze se sice začne obchodovat již tento pátek, ale zatím bez nových emisí. "To ani není technicky možné," řekl mluvčí burzy Zdeněk Skoba. Při prodeji na burze je nutné uzavřít tzv. komisionářskou smlouvu s makléřskou firmou. Ta nejprve zmrazí pohyb cenného papíru v SCP a na pokyn zákazníka jej uvede na trh. Zaváděcí kursy nových emisí na burze otiskneme zítra v příloze Koruna 
news Hutní boom posiluje trh koksu Komparativní výhody českého hutnictví budou trvat až do roku 2000 Ostrava - Výrobní kapacity Ostravsko-karvinských koksoven, které jsou dceřinou společností OKD, jsou pro letošní rok zcela vytíženy. Podle ředitele OKK ing. Vítězslava Hladíka poptávka převyšuje výrobní možnosti o 20 procent. Letošní produkce dosáhne 1.35 miliónu tun koksu. Přibližně stejné množství vyrobí koksovna Nové hutě, Třinecké železárny vyprodukují asi 700000 tun. Podle aktualizované energetické politiky, kterou však ještě vláda neschválila, bude v roce 2000 spotřeba koksu činit minimálně 3.2 miliónu tun, maximálně 4.1 miliónu tun. Trh koksu těží ze stávající prosperity hutí. Ministr průmyslu a obchodu Vladimír Dlouhý minulý týden v Ostravě řekl, že komparativní výhody, které české hutnictví má ze směnného kursu koruny, skončí do roku 2000. Podle něho by do té doby mělo být rozhodnuto o perspektivách koksárenství, zejména o nákladech na ekologizaci koksoven. Osmiletý "byznysplán" OKK by měl být koncem tisíciletí realizován nákladem asi 1.4 miliardy Kč. Již nyní bylo investováno více než 300 miliónů Kč. Pořízeny mají být německé technologie firem Krupp a Thyssen. Hrozba uzavření dvou koksoven společnosti OKK v Ostravě byla zažehnána. Před podpisem je dohoda s městem o provozování koksovny Šverma do roku 2005 a Svoboda do roku 2009. Podle ředitele Hladíka se tak otevřela další perspektiva rozvoje pro odběratele produktů koksárenské chemie a následných zpracovatelů. Mezi nimi jsou Deza Valašské Meziříčí, Gumárny Zubří a Synthesia Semtín. Otevřena je i možnost znovu vyrábět vodík z koksárenského plynu. Moravské chemické závody v Ostravě totiž na ohlášené snížení a následné zastavení výroby koksu v Ostravě reagovaly instalováním technologie, která vodík získává ze zemního plynu. Vysoce zisková by v OKK mohla být i uvažovaná výroba sorbentu - aktivního uhlí. 
survey Hypoték by využila čtvrtina dotázaných Praha - Hypotéku na pořízení rodinného domu by podle ankety Českomoravské hypoteční banky užila skoro třetina ze zhruba tří tisíc respondentů a na získání vlastního bytu téměř čtvrtina. Bezmála čtvrtina potenciálních uchazečů o hypoteční úvěr považuje za optimální splatnost delší než patnáct let a šestina dotázaných by přistoupila na splatnost do 15 let. Úrokovou sazbu mezi pěti a šesti procenty by preferovala čtvrtina dotázaných, desetiprocentní sazba je přípustná ještě pro desetinu respondentů. Vlastní rodinný domek by chtělo 32.7 procent dotázaných, vlastní byt 23.6 procent a obecně získání vlastního bydlení preferovalo 36 procent účastníků ankety. O koupi hypotečních zástavních listů jako bezpečného a výnosného depozita projevila zájem více než polovina oslovených. Čtvrtletní výplatu úroků z nich by si přálo 35.3 procenta, roční 24.3 procenta tázaných. 
news Nová kanadská cla na pranýři Brusel - Evropská unie včera rozhodně protestovala proti rozhodnutí Kanady zvýšit od března cla na dovoz některých výrobků z "patnáctky" a vyhradila si právo případně odpovědět protisankcemi. Mluvčí Evropské komise prohlásil, že unie nevidí žádný důvod k ohlášenému zvýšení dovozních cel na vodku, parfémy, sklo a dámskou obuv a že využije svých práv, která vyplývají z ustanovení Světové obchodní organizace včetně možných protisankcí. Kanada hodlá zvýšit dovozní cla od 27. března na protest proti tomu, že nedostala od EU kompenzace, které jí stejně jako jiným zemím podle mezinárodního obchodního práva náležejí poté, co se od ledna EU rozšířila z "dvanáctky" na "patnáctku". Mluvčí Evropské komise nezpochybnil nárok Kanady na kompenzace, ale jejich výši. 
caption Kapitán německé fotbalové reprezentace Jürgen Klinsmann se objevil ve španělském Jerezu při testech týmu HB ve společnosti svých krajanů Ralfa Waldmanna a Dirka Raudiese 
sport V premiéře bez tří opor? Boby Brno se chce umístit do pátého místa Brno - Bez výraznějších posil vstoupí fotbalisté Boby Brno do jarní části ligové soutěže. Po podzimu jsou na třetí příčce, trenér Petr Uličný však prohlásil, že bude spokojen s umístěním do pátého místa. "Termín do pátého místa znamená i hrát případně o titul. Když jsem počítal, kolik bychom mohli získat na jaře bodů, tak mi vyšlo velké číslo. Míč je ovšem kulatý," řekl Uličný. Jediným novým hráčem v brněnském kádru je obránce Hamřík, který se vrátil po téměř čtyřletém působení v Řecku. Příprava brněnských fotbalistů se s výjimkou pětidenního soustředění ve Velkých Losinách odehrávala v domácím prostředí. Z původně plánovaného soustředění v Itálii sešlo, neboť nebyla záruka požadovaných soupeřů. V přípravě sehráli Brňané patnáct utkání s bilancí deset vítězství, dvě remízy a tři porážky. Před pátečním zápasem se Slavií visí otazník nad startem zraněných opor Marošiho (koleno), Kobylky (kotník) a Kuklety (natažený sval). Podzimní bilance Brna: 3. místo, 8 výher, 5 remíz, 2 prohry, skóre 27:13, 29 bodů. Přišli: Hamřík (Edessaikos Edessa), Široký (z juniorky), Kovář (z vojny ze Znojma). Odešli: M. Pařízek, Cihlář (oba hostování v Benešově), R. Veselý (Poštorná) a Kolomazník (Znojmo - vojna). 
sport Z fotbalových kruhů Německý reprezentant Matthias Sammer podepsal smlouvu s Borussií Dortmund do 30. 6. 1999. Sammer přestoupil do Dortmundu v lednu 1993 za 8.5 miliónu marek z Interu Milán. 
review Urbanová a Mozart Recenze HUDBA: Nový pěvecký recitál sopranistky EVY URBANOVÉ byl pojmenován VADO MA DOVE? podle jedné z pěti koncertních árií W. A. Mozarta, které tvoří páteř desky. O albu bylo už mnoho řečeno a napsáno. Shrnutě: že se zde Urbanová dostává mimo svůj vlastní obor, jimiž jsou verdiovské a veristické heroiny, že v Mozartovi nemá možnost tak dramaticky svůj hlas rozvinout a že zeštíhlováním její fond ztrácí na kvalitě. Myslím, že zmíněné názory odrážejí několik nedorozumění. Ačkoli souhlasím s míněním, že umělecký účinek desky není zřejmě jednoznačný, důvody jsou poněkud jiné. Především Mozartova hudba má zcela odlišné a řekl bych méně okázalé vlastnosti než třeba party Leonory ze Síly osudu, Tosky nebo Santuzzy, vystavěné na technický i dramatický efekt. Tím víc to platí o jeho koncertních áriích, jedněch z nejtěžších úkolů pro soprán vůbec. Virtuózní technika, cit a výraz v nich musí být zastoupeny v typické klasicistní rovnováze. Jedno bez druhého nebo třetího nemůže působit plnohodnotně. Eva Urbanová se v oněch pěti číslech pokoušela prosadit především dramatický výraz, čímž si ve vysoko posazených áriích - zejména v jejich závěrečných pasážích - poněkud "zablokovala" svou techniku. Jak skvěle je pěvkyně technicky vybavena (používá-li odpovídající polohlas i střízlivé forte), dokázala naproti tomu výborným provedením Amintiny árie z opery Il Re pastore i rozsáhlým, více než šestnáctiminutovým motetem Exsultate, jubilate. Zde nejenže odpovídá zpěvaččin hlasový témbr, ale jsou tu i virtuózně provedeny koloraturní pasáže včetně krásných trylků v nejrůznějších polohách. Kdo ví, jaké problémy mají dnes s nimi (ale také s jednoduššími ozdobami) i naše koloraturní sopranistky, pochopí, jak všestrannou zpěvačkou Eva Urbanová je. Orchestrální doprovod s náročnými sólovými instrumentálními party velmi dobře zvládá - podobně jako při mozartovském operním recitálu Dagmar Peckové - Pražská komorní filharmonie, řízená Jiřím Bělohlávkem.Leo Jehne Eva Urbanová: Vado ma dove? (Árie pro soprán). CD vydal: Clarton, 1994. 
news Tom Cruise v Praze osobně uvede premiéru vampírského hororu Hvězda americké kinematografie Tom Cruise osobně uvede 10. března v pražském kině Blaník premiéru filmu Neila Jordana Interview s upírem, natočeného podle slavné předlohy Anne Riceové. Předpokládaný výtěžek z tohoto benefičního představení se odhaduje na 350 tisíc Kč (cena vstupenky je pět set korun). Cruise se jej rozhodl věnovat nadaci Národ dětem, která pomáhá financovat provoz dětské onkologie v Motole. Dvaatřicetiletý Tom Cruise (českým divákům je znám především z filmů Top Gun, Rain Man, Narozen 4. července nebo Pár správných chlapů) bude v Praze od poloviny března asi do 20. dubna natáčet sekvence akčního snímku režiséra Briana De Palmy s názvem Mission Impossible. Jedním z jeho protihráčů by měl být i Jon Voight, známý především z legendárního dramatu Půlnoční kovboj. Natáčení má pokračovat v Rusku, v Indii a také v tunelu pod kanálem La Manche. 
caption Také ve Francii mají své "gumáky". Loutkářka právě připravuje pro televizní vystoupení masku premiéra a prezidentského kandidáta Edouarda Balladura 
essay Nepoliticko-politické odbory Komentáře Politizování odborů nelze zabránit, nelze ho zakázat, je legitimní. Přesto se ho odborářští funkcionáři ústy Richarda Falbra zříkají. Odbory na svůj vstup do velké politiky v mnoha zemích doplatily. České odbory chtějí být opatrnější, zároveň však odmítají roli, která jim přisuzuje "pouze" hájení zájmů zaměstnanců proti zaměstnavatelům. Brát se za mzdové požadavky a bezpečnost práce či vést kolektivní vyjednávání není role malá. Odborovým předákům však nepřipadá dostatečně efektivní, aby zdůvodnila existenci mamutí odborové centrály s obrovským nemovitým majetkem zděděným po Revolučním odborovém hnutí. Odbory proto potřebují viditelně zasahovat do přípravy zákonů, dotýkajících se občanů svými sociálními dopady. Ne snad, že by jejich připomínky neměly alespoň občas racionální jádro. Existuje ale regulérní půda, kde je mohou vznášet - v tripartitě a v parlamentních výborech. Odbory využívají oba způsoby. Mají-li však pocit, že nejsou dostatečně vyslyšeny, chtějí více. Mítinky a demonstrace jsou jejich dalším nezpochybnitelným právem. Sáhnou-li k nim jednou za rok, nelze jistě prohlašovat, že jsou nátlakovou a militantní skupinou. Je spíše otázka, zda se k těmto krokům uchylují z důvodů adekvátních a zda se tím samy nepřipravují o zbraň pro chvíle naléhavější. Vliv na tvorbu zákonů chtějí odbory institucionalizovat tím, že vyšlou několik svých zástupců do parlamentu na kandidátkách politických stran. Místo jim slíbili Svobodní demokraté. Ovšem naděje, že se oni sami do parlamentu vůbec dostanou, není příliš velká. Také KDU-ČSL, která účast odborářů na svých kandidátkách nevylučuje, bude mít patrně dost práce, aby se do parlamentu dostala. Zbývá tedy nabídka sociálních demokratů. Miloš Zeman ji ale podmínil členstvím kandidátů v ČSSD. To se Richardu Falbrovi z pochopitelných důvodů nezamlouvá. Takové sepětí by nutně v očích veřejnosti vedlo k identifikaci odborů se sociální demokracií. Proklamovaná nadstranickost by vzala za své. Odbory by se měly spokojit s prostředky, které mají k dispozici. Politiku nechť zkusí ovlivňovat tak, jak nastínil jejich předseda - před parlamentními volbami mohou doporučit svým členům, koho volit. Vzhledem k širokému politickému spektru odborářů a k jejich předpokládané schopnosti samostatného občanského úsudku lze však jen stěží očekávat hmatatelný výsledek této politické podpory. Jestliže Falbr v televizní Aréně prohlásil, že Clinton vděčí za své vítězství americkým odborářům, byla to jistě paralela přitažená za vlasy. 
news Rozpočtový výbor odmítl zrušit daňové zvýhodnění malých pivovarů Praha - Rozpočtový výbor sněmovny včera poměrem hlasů 7:6 (jeden se zdržel) odmítl doporučit ke schválení zásady novely zákona o spotřební dani, které předložili poslanci Petr Koháček a Jiří Payne (oba ODS). Novelou má být zrušeno daňové zvýhodnění malých pivovarů, uzákoněné loni v prosinci. Obhájci nižších daní pivovarů s ročním výstavem do 200 tisíc hektolitrů argumentovali zejména tím, že je třeba zvýhodnění nejprve vyzkoušet a teprve kdyby se neosvědčilo, uvažovat o jeho změně. Miloš Skočovský (ČMUS) připustil, že jde o nesystémový krok, zdůraznil však, že dosud neexistuje jiná možnost, jak malé pivovary ochránit. Poslanec Koháček naopak uvedl, že začleněním ČR do Světové obchodní organizace může od letošního července docházet k situacím, kdy na náš trh budou mít za stejných podmínek přístup i cizí pivovary, aniž by však bylo možno ověřit oprávněnost jejich eventuálního nároku na nižší daň. "Bojím se precedentu," řekl Koháček a připomněl možnost daňového zvýhodnění například kvalitní literatury. "Já bych vyjmenoval ty poslance, kteří hlasovali proti, ať si to pan premiér přečte," prohlásil po skončení hlasování zpravodaj výboru Stanislav Pěnička (ODS). Měl na mysli skutečnost, že proti zrušení nižších daní se vyslovili i někteří koaliční poslanci. Rozpočtový výbor včera rovněž nedoporučil sněmovně ke schválení návrh poslanců Jana Jegly a Dalibora Štembery (oba ČMUS), jímž by byli daňově zvýhodněni "malí" vinaři, vyrábějící ročně méně než deset tisíc litrů vína. Vláda včera naopak doporučila novelu zákona, která zvýhodnění malých pivovarů ruší . 
comment Odměřovat obranu je těžké, říká poslanec Svoboda Praha - Občané, kteří v sebeobraně poškodili zdraví útočníka nebo ho dokonce zabili, bývají za své jednání často nespravedlivě stíháni. Trestní zákon totiž vyžaduje, aby prokázali, že obrana byla útoku přiměřená. To je však velice obtížné. LN to včera řekl poslanec parlamentu Tomáš Svoboda (KDS). V nejbližší době proto hodlá sněmovně předložit návrh na změnu pasáže trestního zákona o nutné obraně. Svoboda chce novou právní normou docílit, aby oběť "útoku proti životu či zdraví" měla možnost jednat v okamžiku svého napadení tak, jak uzná za vhodné. Za tuto nutnou sebeobranu by nikomu neměl hrozit trest a nikdo by ani neměl mít povinnost vysvětlovat, proč jednal tak, jak jednal. "Když proti mně v noci vyskočí tři mládenci s noži a řetězy, budu si myslet, že to myslí vážně, i když nevím, zda mě chtějí zmlátit nebo zabít. Pokud v tom okamžiku vyndám zbraň a oni budou v útoku pokračovat, tak prostě střílím," říká Svoboda. "Mám právo bránit se. Za to, že útočníky postřelím nebo zastřelím, bych neměl nést žádné následky," dodává. 
news Roztržka televizních ředitelů Praha - K soudnímu řešení spěje spor mezi televizními generálními řediteli Ivem Mathé (ČT) a Vladimírem Železným (Nova). Mathé zaslal v minulých dnech Železnému dopis, ve kterém požaduje opravu údajů uvedených v některých pořadech TV Nova. Údaje se týkaly složení programu a hospodaření České televize. Kopii dopisu Mathé poslal současně předsedovi parlamentní komise pro sdělovací prostředky J. Kasalovi, předsedovi Rady ČRo pro rozhlasové a televizní vysílání B. Hanušovi a rovněž ji dal k dispozici tisku. Železný včera obvinění Iva Mathé popřel. Uvádí, že uvítá případné soudní vymáhání opravy "stejně jako bychom uvítali účast Nejvyššího kontrolního úřadu v posuzování účelnosti vynakládaných prostředků v ČT". Více na poslední straně 
description Stock Consult důvěřuje movitým Praha - Společnost Stock Consult, která působí v oblasti kapitálových trhů zhruba rok, spravuje v současné době majetek okolo 100 miliónů korun. Počet klientů, kterými jsou jak fyzické, tak i právnické osoby, je nyní asi deset. Hlavní oborem působení společnosti je vedení a správa portfolií a činnosti s tím související, tedy analýza cenných papírů, investiční poradenství a obchodování s cennými papíry pro potřeby portfolia. Firma neposkytuje služby drobným investorům, neboť se zaměřuje hlavně na střední a větší klientelu. V hodnotě portfolia je spodní limit pro správu 5 mil. Kč. Společnost nenabízí žádný garantovaný výnos vloženého majetku, ovšem odměnu si počítá pouze z vytvořené nadhodnoty převyšující 10 % vložených prostředků klienta. 
news Klienti spořitelny mohou jít do většího debetu Praha - Česká spořitelna zavádí od 1. března nový vkladový produkt pro majitele sporožirových účtů. Jde o termínované vklady na tři, šest, devět a dvanáct měsíců úročené 6.7 až 8.5 %. Minimální vklad činí pět tisíc korun. Podobný doplněk k osobním účtům občanů nabízí například i Komerční banka. Jak LN řekl náměstek generálního ředitele spořitelny Jaroslav Svoboda, velkou výhodou pro majitele sporožira je, že může přečerpat zůstatek na svém účtu až do výše tohoto termínovaného vkladu a na celou dobu jeho trvání, tedy na tři, šest, devět či dvanáct měsíců. "Pokud má klient na devítiměsíčním termínovaném vkladu například dvě stě tisíc korun, může své konto přečerpat až do této částky a na dobu devíti měsíců," řekl Jaroslav Svoboda. Úrok činí 14 % ročně. Podmínkou je, aby měl majitel sporožira současně sjednánu i smlouvu o kontokorentu; "běžného" majitele sporožira, který termínovaný účet ke sporožiru nemá, opravňuje tato smlouva přečerpat konto o maximálně 20 tisíc korun, přičemž záporný zůstatek je povinen vyrovnat do několika dnů následujícího měsíce. Spořitelna hodlá - nejdříve však v příštím roce - zavést i možnost, že prostředky přesahující určitou částku, kterou si klient sám stanoví, budou ze sporožirového účtu převáděny na termínované vklady automaticky. Do té doby musí klient částku, kterou chce mít na lépe úročeném termínovaném vkladu, převést vždy sám, a to na předem založený termínovaný vklad. 
news Soutěž Sazky může ohrozit dopravu Společnost nežádá úřady o povolení a bude řidiče stopovat i na polních cestách Nová soutěž společnosti Sazka "Stop milión", která má probíhat na dopravních komunikacích v celé České republice, může vážně ohrozit bezpečnost silničního provozu. LN to sdělil Karel Pospíšil z organizace ministerstva vnitra BESIP, která se zabývá prevencí nehodovosti. Sazka příští týden zahájí propagační hru, při níž bude pověřený pracovník za asistence filmového štábu stopovat řidiče. Ten, pokud splní pravidla soutěže, může vyhrát milión korun. Místo a čas stopování, které se budou každý týden měnit, budou určovány losem a drženy v tajnosti. Pospíšil si myslí, že jakmile se soutěž dostane do širšího povědomí veřejnosti, může stopování Sazky u řidičů vyvolat nepřiměřené a neočekávané reakce. Dále uvedl, že k užívání veřejných komunikací k zvláštním účelům, jimiž soutěž Sazky bude, je nutný souhlas příslušných okresních nebo městských úřadů. Tento názor potvrdila rovněž pracovnice ministerstva dopravy. Pochybnosti vyvolává také samotné stopování. Ve vyhlášce č. 99 o silničním provozu jsou jednoznačně vyjmenovány osoby, které mají oprávnění zastavovat vozidla. "Mám takový pocit, že pracovníci Sazky v ní uvedeni nejsou," řekl Pospíšil. Šéf propagace Sazky Josef Prouza Lidovým novinám řekl, že pravidla soutěže byla konzultována se zkušenými odborníky na dopravní provoz. V soutěži prý půjde o normální stopování, které není v České republice zakázáno. "Proto také nebudeme žádat místní orgány o její povolení ani policii o doprovod. Navíc to není možné z důvodů utajení," dodal Prouza. Podle jeho názoru nemůže dojít k ohrožení bezpečnosti provozu, protože se bude soutěžit na dálnicích u odpočívadel, na silnicích s malým provozem, náměstích nebo dokonce i na polních a lesních cestách. Na otázku, zda se neobává, že by si někdo mohl výrobou atrapy stopovací cedule dělat z řidičů legraci, Prouza odpověděl, že cedule s nápisem "stop milión" je elektronická, stála 100 tisíc korun a je prý nezaměnitelná. 
sport Pavliska chce opět pohodu Baník Ostrava si brousí zuby na evropský pohár Ostrava - "V zápase s Jabloncem chceme získat herní pohodu, hrát opět fotbal a ne kopanou," představuje si ideální jarní vykročení ostravského Baníku jeho manažer Jan Pavliska. Ostravští zůstali po podzimní části hluboko za očekáváním až na 9. místě tabulky. Hodně se diskutovalo, zdali zimu přežije trenérská dvojice Lička - Vojáček, ale nakonec oba zůstávají. "Mužstvo bylo třeba posílit a jsem rád, že jsme získali kvalitního gólmana Juračka a levého záložníka Siaga," začal svůj monolog trenér Werner Lička a pokračoval o průběhu přípravy: "Absolvovali jsme tři soustředění. Každopádně příprava byla splněna na sto procent. Musíme zapomenout na podzim a dobře prodat úspěšnou zimní dřinu." Moravané spoléhají na uzdraveného Marka Poštulku, naopak stínem je zranění Duhana, jenž bude v úvodu jara chybět. Hlavní doménou Baníku se má stát Českomoravský pohár, který je vstupenkou do evropského PVP. "K tomuto skalpu nám chybí první a poslední vítězství," dodává s úsměvem Pavliska a pokračuje: "To první by nemělo být problémem, neboť Hradec máme doma a navíc Východočeši mají problémy se záchranou ligy." Přišli: Juračka (B. Bystrica), Siago (D. Streda), Hrotek (z hostování v Hradci Králové). Odešli: Bernady (Drnovice), Hyravý (B. Bystrica), Svědík (hostování v Olomouci), Drozd (hostování v Bohumíně), R. Šťástka (hostování ve Zlíně). 
sport Krátce Český krasobruslařský taneční pár Mrázová - Šimeček vybojoval stříbrnou medaili, vůbec první pro českou výpravu na Světové zimní univerziádě v Jace ve Španělsku. 
advice Ochrana lidských práv V. Na vaše dotazy odpovídá JUDr. Jan Pelikán Dnes se seznámíme s tím, jaké jsou předpoklady podání individuální stížnosti k Evropskému soudu pro lidská práva prostřednictvím Evropské komise pro lidská práva. Co podání stížnosti v praxi obnáší? Je to obsáhlejší písemné podání, které je možno předložit v jazyce příslušného členského státu Rady Evropy (nebo v jazyce anglickém nebo francouzském). V zájmu dodržení všech formálních i obsahových požadavků zasílá právní odbor Rady Evropy po obdržení stížnosti formulář, který na tyto náležitosti již pamatuje. Stížnost nemusí být podána prostřednictvím právního zástupce. Směřuje vždy proti členskému státu Rady Evropy, který se rovněž stává účastníkem řízení. Stížností se lze domáhat toho, aby bylo vysloveno porušení práva garantovaného úmluvou a členské státy jsou zavázány řídit se rozhodnutím soudu ve všech sporech, v nichž jsou stranou v řízení. Zjistí-li soud, že rozhodnutí soudu nebo státu je v rozporu s Úmluvou a jestliže vnitrostátní právo umožňuje pouze částečné odstranění následků takového rozhodnutí, soud přímo v rozhodnutí může přiznat poškozené straně spravedlivé zadostiučinění (v národní měně dotčeného členského státu). Článek 26 Evropské úmluvy uvádí, že stížnost osob považujících se za poškozené v důsledku porušení práv přiznaných Úmluvou může být předmětem jednání Evropské komise pro lidská práva pouze až po vyčerpání všech vnitrostátních právních prostředků nápravy podle všeobecně uznávaných principů mezinárodního práva a ve lhůtě šesti měsíců ode dne, kdy bylo přijato konečné rozhodnutí. Současně článek 27 odst. 3 opravňuje Evropskou komisi pro lidská práva odmítnout každou stížnost mimo jiné proto, považuje-li ji za nepřijatelnou podle článku 26. Článek 26 obsahuje tedy dvě významná omezení, která musí osoba podávající stížnost současně splnit. Především musí vyčerpat všechny vnitrostátní právní prostředky nápravy (které musí být dostupné a efektivní). Na to, jaké právní prostředky nápravy bude nutno v konkrétním případě předem vyčerpat, mohou vznikat nejrůznější názory. Podstatná bude až praxe Evropské komise. Obecně lze říci, že musí být vyčerpány všechny podle zákona v úvahu přicházející opravné prostředky (označované zpravidla jako odvolání, stížnost apod.). Komise v roce 1974 rozhodla, že v případě, že je k dispozici jeden druh prostředku nápravy, musí být vyčerpány až po nejvyšší instanci. Má-li dotčená osoba k dispozici více různých právních prostředků nápravy, musí vyčerpat pouze ty z nich, o nichž se lze rozumně domnívat, že budou efektivní. Článek 26 je tedy podle tohoto výkladu třeba aplikovat tak, aby odrážel reálné praktické možnosti pozice této osoby s cílem zajistit jí efektivní ochranu práv a svobod chráněných Úmluvou. Osoba podávající stížnost však musí zdůvodnit, proč zvolila právě určité opravné prostředky a z jakých důvodů. Vzhledem k tomu, že lidská práva a svobody stojí u nás pod ochranou Ústavního soudu, bude patrně nutno podat i ústavní stížnost podle článku 876 odst. 1 písm. d) Ústavy ČR. Dnes však ještě není možno říci, zda bude nutno před podáním stížnosti Evropské komisi pro lidská práva podat vždy také ústavní stížnost. 
news Krátce Ztracené poznámkové bloky legendy americké poezie Walta Whitmana (1819-1892) byly znovu nalezeny. Aukční síň Sotheby's je údajně získala z jisté pozůstalosti, která žádala jejich návrat Kongresové knihovně. Deníky obsahují Whitmanovy filozofické úvahy, jeho zážitky ošetřovatele z občanské války a jednu z prvních verzí jeho nejslavnější básně Zpěv o mně. 
essay Slušelo by nám více pokory Vím, že je to ode mne, laika v dotyčném oboru, velmi odvážné, pouštět se do polemik s renomovanými experty. Proto také nechci nikoho přesvědčovat o správnosti svých úvah, tím méně poučovat. Souhlasím v podstatě s tím, že pojem, přesněji pocit národa, tak, jak jej zažíváme dnes, je do značné míry ovlivněn oním "jarem národů" - počátků století minulého včetně všech antagonismů či naopak pozitivních směřování, ať už jsou domnělé, či skutečné. Přistoupíme-li na pekařovský pohled na historii jako na střídání jednou spíše romantických a podruhé spíše klasicistních - realistických epoch, nemůžeme se pak divit tomu, co se dělo v minulém století, které bylo ovlivněno až abnormálně romantickým pojímáním světa. Snažím se ony, mnohdy dramatické události vnímat spíše jako hudebník, neboť v umění a v dějinách hudby zvlášť, je toto střídání epoch více než hmatatelné. Nikdo přece nepopře podstatné rozdíly mezi pojetím hudebních forem géniů - J. S. Bacha, s jeho závratnými polyfonickými, do samých nebes směřujícími kaskádami tónů, Josefa Haydna, se solidní vyzrálou klasicistní, uklidňující a v podstatě k zábavě sloužící muzikou a Richarda Wagnera s dramaticky ponurou, až výhrůžnou, vesměs do monumentálních oper vtělenou teutonskou mystikou. Přitom jde o příslušníky téhož národa pouze v různých dobách působících. Z tohoto pohledu se naskýtá otázka: Neexistují v dějinách hudby, a tedy i v historii lidstva jakési těžko definovatelné zdroje, velmi související s vývojem lidské komunity? Nepředurčují tyto zdroje jisté geniální a vnímavé jedince k přenesení těchto jemných signálů do reality s tím, že pak způsobí skutečnou bouři? Je-li tomu tak, pak tito géniové v umění (a nejen tam) nejsou tvůrci, ale daleko spíše jakýmisi "mluvčími" jednotlivých epoch, kteří svým způsobem ohlašují nástup čehosi nového. Pokud navíc přistoupíme na to, že člověk a lidstvo nejsou pouhou hříčkou přírody a že jejich existence jakýsi smysl má, není pak vůbec těžké vzít za svůj názor, že vývoj tohoto nepopsatelně složitého organismu budou jen těžko ovlivňovat nějaké náhody. Tím méně jsou pak dějiny dílem několika intelektuálů. Zdá se mi absurdní, že by každá epocha chtěla něco výrazně jiného než ta předchozí. Zdá se mi naopak, že každá epocha je přípravou pro epochu další. Kdyby "jaro národů" a s ním spojený i romantický vznik národa českého neměly nastat, prostě by nenastaly. Přistoupíme-li tedy na to, že existuje ona kontinuita vývoje, dozajista není nějakým naším úkolem znovu definovat nějaký český národ. Spíše bychom se měli snažit poznat současný stav tohoto v minulém století velmi emocionálně (a jak probůh jinak!) definovaného celku, opatrně sledovat jeho stav, zkoumat, proč byl vytvořen (či spíše znovu nalezen) a pokoušet se odhadnout, jaký je asi jeho cíl. Místo zpupných intelektuálních výbojů by nám slušelo více pokory, třeba té pekařovské babičky, modlící se ke křížku. 
collection Krátce Egypt a Izrael se za včerejší návštěvy izraelského ministra zahraničí Šimona Perese v Káhiře nedohodly o Smlouvě o nešíření jaderných zbraní (NPT) a Peres se rozhodl odjet domů bez schůzky s prezidentem Husním Mubarakem. Novinářům izraelský ministr řekl, že v některých otázkách týkajících se NPT "jsme dospěli k dohodě, v jiných ne". Dodal, že ve vzájemných jednáních se bude pokračovat. Maďarský prezident Árpád Göncz včera jmenoval Lajose Bokrose ministrem financí, Tamáse Suchmana ministrem bez portfeje, který bude odpovídat za privatizaci, a Györgye Surányiho předsedou Maďarské národní banky. Návrhy na jejich jmenování předložil premiér Gyula Horn. Předseda Křesťanskodemokratického hnutí (KDH) Ján Čarnogurský vyzval včera členy a funkcionáře mimoparlamentní Křesťanské sociální unie (KSÚ), aby se vrátili do mateřského hnutí, z kterého odešli po rozchodu s KDH v roce 1991 kvůli rozporům ohledně spolupráce s Vladimírem Mečiarem. Proti zřízení albánské univerzity, která byla otevřena minulý týden v Tetovu (západní Makedonie), demonstrovalo včera ve Skopje na dva tisíce makedonských studentů. Účastníci demonstrace požadovali, aby se na vysokých školách v Makedonii vyučovalo pouze v oficiálním jazyce, jímž je makedonština. Americká velvyslankyně v OSN Madeleine Albrightová navštíví v nejbližší době několik členských zemí Rady bezpečnosti, mezi nimi i Českou republiku, aby se ujistila, že nemají v úmyslu prosazovat zrušení embarga na prodej ropy Iráku. Vzpoura ve věznici Serkadži v Alžíru si vyžádala podle definitivní oficiální bilance sto obětí. Oznámila to včera večer alžírská televize. Uvedla, že za dvoudenní vzpoury, kterou ve středu potlačila armáda a policie, bylo zabito 96 vězňů. Mezi nimi je 81 muslimských extremistů trestaných za účast v "teroristických" akcích. Patnáct si odpykávalo trest za jiná provinění. Představitelé polské vládní koalice Polské lidové strany a Svazu demokratické levice se včera večer dohodli na složení nového kabinetu, v jehož čele má stanout maršálek Sejmu Józef Oleksy. Oleksy po setkání uvedl, že dohodnutý je již kompletní seznam ministrů, odmítl však sdělit konkrétní jména. Maršálek Sejmu chce nejprve se složením budoucí polské vlády seznámit prezidenta L. Walesu. 
news Ozbrojené střety v bihačské enklávě Sarajevo - Ozbrojené střety v bihačské enklávě na severozápadě Bosny a Hercegoviny pokračovaly v noci na včerejšek. Sarajevský provládní rozhlas informoval, že se boje odehrávaly opět kolem města Velika Kladuša, kde sídlí muslimský odštěpenec Fikret Abdič. Podle rozhlasu se abdičovci se srbskou podporou opakovaně pokoušeli v okolí Veliké Kladuše zatlačit jednotky bosenské armády. Přes tyto srážky projel včera na území kontrolované vládním vojskem v bihačské enklávě další humanitární konvoj OSN. Na půdě sarajevského letiště, které je pod kontrolou UNPROFOR, se včera setkali zástupci bosenské (převážně muslimské) vlády a bosenských Srbů. Podle mluvčího UNPROFOR Ivanka jednaly obě strany o situaci v bihačské enklávě a o možnosti nových setkání mezi členy komise pověřené dohledem nad plněním dohody o příměří. 
news Lidovci podporují populační politiku Z politické scény Praha - Ačkoli k vládnímu návrhu zákona o sociální podpoře předloží KDU-ČSL vážné pozměňovací návrhy, je připravena jej podpořit. Patrně tak ale neučiní v případě, že v návrhu zůstane koeficient 1.8násobku životního minima jako podmínka pro vyplácení přídavků na děti. Informoval o tom včera místopředseda strany Jan Kasal. Lidovci trvají na 2.5násobku a dále budou prosazovat zvýšení koeficientu pro výplatu příspěvku na bydlení z hodnoty 1.3násobku na 1.6násobek životního minima. Podle Kasala vláda nemůže rezignovat na povinnost zabývat se prorodinnou politikou a nemůže se zříkat odpovědnosti za vývoj populace. 
collection Krátce "Hřbitov vyhynulých zvířat" vznikne letos v Podkrušnohorském zooparku na památku živočichů, které člověk v posledních staletích vyhubil. Symbolický hřbitov bude tvořit přibližně sedm soch, plastik nebo reliéfů zobrazujících "oběti člověka". Špičkovou výpočetní a audiovizuální techniku za milión korun, kterou by měla využít Filozofická fakulta a Fakulta tělesné výchovy a sportu UK, včera předal jako dar velvyslanec Korejské republiky Byung Suk Min. Památku obětí komunismu v souvislosti s 26. výročím sebeupálení Jana Zajíce na protest proti okupaci Československa si včera připomněli občané na pražském Václavském náměstí. Akt připravily občanské iniciativy, mj. Artfórum - Jazzová sekce, Charta 77 a také KAN. 
news Více peněz některým nemocnicím Praha - Ošetřovatelská lůžka by měly nemocnice zřizovat již od prvního dubna. Shodli se na tom účastníci včerejšího dohodovacího řízení mezi zástupci nemocnic, pojišťoven a státu, kterého se opět zúčastnily i lékařská a stomatologická komora. Nyní by měla zařízení dostávat peníze speciálně na ošetřovatelská lůžka. Také se počítá s tím, že by nemocnice v prvních čtrnácti dnech pobytu pacientů na akutním lůžku dostávaly více peněz na ně i na lůžka. Obě zvýšení plateb se však týkají jen těch nemocnic, které přijmou princip sestupné sazby. Ten spočívá v tom, že zařízení mají za lůžko tím méně peněz, čím déle na něm pacient leží. Účastníci jednání se domnívají, že nejsnáze se potřebné finance dají získat omezením výdajů za léky. Například se sníží počet léků, které budou plně hrazené. 
news Zemřel spisovatel James Herriot Londýn - Ve věku 79 let zemřel ve svém domě v Yorkshiru v severní Anglii známý britský spisovatel a bývalý zvěrolékař James Herriot. Jeho příběhy ze života britského zvěrolékaře byly přeloženy do mnoha jazyků a staly se předlohou k natočení televizního seriálu. 
advice Proč potřebuji zápočtový list V labyrintu pracovního práva Paní Zdena měla nastoupit prvního února k novému zaměstnavateli. Při informativní schůzce několik dní před nástupem ji na osobním oddělení upozornili, že musí přinést zápočtový list. Ten si paní Zdena vyzvedla na personálním odboru svého bývalého zaměstnavatele. Zákoník práce stanovuje v paragrafu 60 odst. 2 povinnost zaměstnavatele vydat zaměstnanci potvrzení o zaměstnání, tedy "zápočtový list".Vzhledem k tomu, že občanské průkazy již neobsahují záznamy o vzniku a skončení pracovního poměru, jediným dokladem zaměstnance je právě zápočtový list. Zpravidla jím bývá předtištěný formulář, ve kterém je kromě osobních údajů zaměstnance vyznačena doba trvání pracovního poměru a způsob ukončení pracovního poměru včetně sdělení, zda bylo zaměstnanci vyplaceno odstupné. Zaměstnavatel je rovněž povinen vyznačit do zápočtového listu počet dnů pracovní neschopnosti, stejně jako dobu pobírání podpory při ošetřování člena rodiny. Neméně důležitým údajem je sdělení pro nového zaměstnavatele, zda jsou pracovníkovi vypláceny přídavky na děti a zda současně se zápočtovým listem obdržel přihlášku na uplatnění jejich nároku. Pro nového zaměstnavatele jsou důležité také údaje o nároku pracovníka na dovolenou a eventuálně i o počtu vyčerpaných dní dovolené. V zápočtovém listu je zaměstnavatel povinen vypočítat, kolik roků a dní zaměstnanec odpracoval ke dni skončení pracovního poměru. Do odpracované doby se započítávají všechny předchozí doby zaměstnání, doba studia, základní a náhradní vojenské služby, délka mateřské dovolené, doba, po kterou byl zaměstnanec veden na pracovním úřadě a některé další náhradní doby. Posledním důležitým sdělením pro nového zaměstnavatele je informace o tom, zda má zaměstnanec srážku ze mzdy, která je nařízena soudem nebo státní správou. Kromě toho může zápočtový list obsahovat i sdělení o smluvních srážkách ze mzdy, jako jsou půjčky, pojištění a spoření. Zápočtový list nelze v žádném případě podceňovat a je povinností každého zaměstnance si jej vyžádat. Doporučuje se uschovat si i jeho kopii.Některé firmy mohou na novém zaměstnanci vyžadovat také pracovní posudek. O ten musí zaměstnanec požádat a bývalý zaměstnavatel je povinen jej zaměstnanci vydat do patnácti dnů ode dne, kdy o něj zaměstnanec požádal, ale ne dříve než dva měsíce před skončením pracovního poměru. Obsahem pracovního posudku smějí být pouze údaje o kvalifikaci, schopnostech a dalších skutečnostech, které mají vztah k výkonu práce. Jiné informace je zaměstnavatel oprávněn podávat pouze se souhlasem zaměstnance. 
description Bezpečnostní schránky střeží poklady Zloději nechodí po horách, ale po domácnostech Ceny za nájem se řídí velikostí schránky a poptávkou v městech Zkušeného zloděje často nezastaví ani ty nejdůmyslnější zámky a dveře. Ty mu sice vstup do vyhlédnutého objektu ztíží, ale neodradí ho, aby si něco z našich rodinných šperků nebo cenných listin neodnesl. Nemilému vetřelci můžeme vypálit rybník, když si uschováme všechny cennosti v bezpečnostní schránce u některé z bank. Téměř každá větší pobočka většiny peněžních ústavů nabízí pronájem bezpečnostních schránek. Většinou slouží k úschově nejrůznějších cenností (šperků, starožitností...) a listin. Banky nedovolují uschovávat výbušniny, střelné zbraně, střelivo, předměty hořlavé a ohrožující zdraví. O obsahu schránky si ústavy nevedou žádnou evidenci. Poplatky za užívání těchto pokladnic si stanovují jednotliví ředitelé poboček samostatně, přizpůsobují je místnímu zájmu obyvatel a hlavně velikosti pronajaté schránky. Největší poptávka po této službě se objevuje v Praze, ale malá není ani v dalších větších městech. Například v lázeňských střediscích vyžadují občané dočasnou úschovu po dobu svého léčení. Klíč k přidělené schránce dostane klient u většiny ústavů po sepsání smlouvy, při níž předloží občanský průkaz a uvede své jméno na podpisovém vzoru. Pokud zamýšlí dovolit přístup ke schránce ještě jiné osobě, musí uživatel na podpisovém vzoru zmocnit též svého zástupce. Klíček ať už od malého, středního nebo velkého trezorku je třeba opatrovat jako oko v hlavě. Jeho ztráta se nevyplácí. Zámek se musí totiž okamžitě demontovat a nahradit novým. Celá procedura něco stojí a náklady na ni zaplatí samozřejmě ten, kdo byl původcem ztráty. Celkovou hodnotu zámku pracovníci bank oceňují na 6000 až 15000 korun. Starostí o ztrátu klíče by uživatele snad mohly zbavit magnetické karty, ale ty jsou prozatím hudbou budoucnosti. S kartou není již nutné pokaždé porovnávat podpisový vzor s podpisem na návštěvním lístku, postačí, když číselný kód karty zkontroluje elektronické zařízení, po němž se schránka automaticky otevře. Počítačový systém navíc bude schopen vést evidenci návštěv, poplatků a dalších statistických údajů. Z nabídky služeb různých institucí můžeme vybírat jak podle kvality, tak i ceny. Toto pravidlo není výjimkou ani při hledání peněžního ústavu, který poskytuje pronájem bezpečnostní schránky. Pro usnadnění orientace jsme se zeptali v některých náhodně vybraných bankách, kolik si účtují za pronájem "trezorků". Česká spořitelna má umístěny schránky v osmdesáti pobočkách. Nejméně jich pod hlavičkou spořitelny mají k dispozici Západočeši a Jihočeši. Poplatky v pražské pobočce umístěné na Senovážném náměstí jsou bezesporu nejvyšší. Za schránku o rozměrech čtverce 22 x 22 cm a výšky 8 cm zaplatí uživatel za rok 1000 Kč. Jestliže se výška téhož čtverce zvýší na 10 cm, poplatek naroste na 1800 Kč. Za větší schránku, např. s rozměrem obdélníku x 30 38 cm a výškou 30 cm už odvedeme 4200 Kč ročně. V pobočce spořitelny v Rytířské ulici jsou schránky obsazeny skoro na 97 procent. Ceny za ně jsou tam nižší. Za rozměry 42 x 28 x 6 cm požadují 500 Kč za rok, s narůstající výškou schránky rostou i poplatky. Za výšku 24 cm téhož obdélníku uhradíme již 1400 Kč. Schránky Komerční banky lze nalézt ve 149 pobočkách na území celé republiky. Jejich cenu si banka stanovuje podle objemu. Sazebník určuje sedm velikostních kategorií, z nichž nejžádanější (70 %) je nejnižší objemová kategorie do 10 tis. cm3 (tj např. rozměr 20 x 20 x 25 cm), za kterou roční poplatek činí maximálně 360 Kč. Na velké, většinou umělecké předměty může banka nabídnout i pronájem trezorové skříně. Poplatek za tuto službu se dohaduje smluvně. Více než jedním tisícem schránek disponuje Ekoagrobanka, která má pobočky v Ústí nad Labem, Litoměřicích, Hradci Králové, České Lípě, Přerově, Karlových Varech, Ostravě a ve Zlíně. Ceny jsou tam vyšší než např. v Komerční bance. Za úschovu do objemu 5000 cm3 platí uživatel 600 Kč 1400 Kč a za jejich největší schránku do objemu 40000 cm3 nejvíce 2100 Kč ročně. Česká banka nedávno otevřela mimo již fungujících poboček v Uherském Brodě a Liberci pobočku v Praze na Národní třídě. Kapacita schránek se ještě podle ředitelky pobočky Jaroslavy Šátkové nestačila naplnit. Případní zájemci tam mohou své cennosti ukrýt do schránek rozměrů 45 x 30 x 14 cm (tj. cca 19000 cm3) za roční poplatek 800 Kč, nebo s výškou 25 cm za 1000 Kč či výškou 30 cm za 1200 Kč. Od začátku letošního ledna nabízí úschovu cenností také Pragobanka. Jejich výpočet poplatků se řídí výškou schránky - za jeden centimetr na výšku se platí 5 Kč měsíčně. Za výšku pět centimetrů uživatel vydá ročně 300 Kč, za osm 480 Kč. Počet schránek se v brzké době chystá zvýšit z 900 na 1400 pražská pobočka Obchodní banky Na Poříčí. Obdélník 23 x 42 cm doplňují nabídkou výšek 7.5, 10, 15 a 30 cm. Nejmenší přijde na 500 Kč a největší na 1000 Kč ročně. Přitom požadují zálohu na případnou ztrátu klíče 500 až 600 Kč. Nenaplněné kapacity schránek udávají pracovníci Agrobanky. V základním půdorysu 30 x 40 cm si lze vybrat výšky 7.5, 10, 15 a 30 cm. Pro podnikatelské subjekty ústav vyměřuje ceny o něco vyšší než pro fyzické osoby. Za nejmenší úložný prostor zaplatí osoba 600 Kč a podnikatel 900 Kč ročně, za největší 1560 respektive 2280 Kč za rok. Ve zlaté a stříbrné komoře, kam se vejde i několik lidí, si mohou zájemci uložit například umělecká díla za nájem, který se určí podle hodnoty předmětů až do ročního poplatku 72000 Kč. Investiční a poštovní banka vlastní v pobočce na Senovážném náměstí 2000 schránek, jejichž počet se brzy chystá o 500 zvýšit. Současné tři typy s rozměry 23 x 32 cm a výškami 8, 13 a 18 cm rozšíří o výšku 6 cm. Za výšku 8 cm požadují 960 Kč, za 13 cm 1440 Kč a za 18 cm 2160 Kč za rok. Budoucí šesticentimetrová bude stát 600 Kč. Jiným ústavům se chystá v této oblasti služeb konkurovat Universal banka v Ústí nad Labem. Začátkem března zamýšlí zprovoznit 76 schránek vysokých od pěti do 30 centimetrů. Hledat bezpečnostní schránky u některé z poboček Živnobanky, České národní banky a Českomoravské záruční a rozvojové banky je podle informací jejich pracovníků zbytečné, neboť se nezaměřují na poskytování takových služeb. Nezbývá, než si dát práci a vyhledat z bank tu nejlepší a nejlevnější. Raději včas, dokud se nenaplní úsloví "Na každého jednou dojde," které tak s oblibou používáme, někdy s přídechem škodolibosti, jindy s pohledem věštkyně Sibyly. 
news Dow Jones Index nad 4000 body New York - Před více než rokem se poprvé hlavní index newyorské burzy cenných papírů, Dow Jones, přiblížil na dosah hranice čtyř tisíc bodů, uvádí časopis Wall Street Journal. Ale až po pěti pokusech během uplynulých třinácti měsíců se mu ve čtvrtek tuto bariéru podařilo prolomit, když uzavřel na 4003.33 bodu. Poprvé ji toho dne překročil v deset dopoledne za nadšeného potlesku obchodníků přítomných na parketu burzy. Způsobil to optimismus obchodníků, kteří věří, že se americké ústřední bance podaří zpomalit tempo hospodářského růstu a zároveň jej učinit stabilnějším. Navíc vývoj míry inflace zůstává v USA pod kontrolou. Všeobecně tedy vládne na americkém trhu důvěra v další růst cen akcií. Podle vyjádření odborníků by měla další psychologická hranice pěti tisíc bodů padnout v roce 1996. 
review Srdcová trojka Sympatickou doktorku Connie opustila její bisexuální přítelkyně, učitelka angličtiny Ellen, neboť si potřebuje ujasnit svoji orientaci. Zoufalá Connie se milenku snaží získat zpátky za každou cenu. Proto si najme elegantního gigola Joea, aby krásnou Ellen svedl a zlomil jí srdce, protože doufá, že se k ní zrádná dívka po špatných zkušenostech s mužem opět vrátí. Jenže Joe poruší základní pravidlo své profese a do neodolatelné Ellen se vášnivě zamiluje... "Romantická komedie pro devadesátá léta" vplouvá do oblíbeného trendu světové kinematografie této dekády a s vlídným nadhledem se zabývá otázkami homosexuálních vztahů (připomeňme, že letošní Berlinale bylo ve znamení vlny filmů s lesbickou problematikou). Dosti nezvyklý milostný trojúhelník mezi lesbičkou, bisexuálkou a gigolem vyznívá díky civilnímu způsobu vyprávění jako vcelku milé a příjemné dílko, třebaže se jeho tvůrci ze složitě zauzlovaných sexuálních vztahů dosti rozpačitě vylhávají otevřeným koncem a poučením, že láska je nejmocnější zbraň přírody, proti níž nelze bojovat. Three of Hearts, USA, 1992. Distribuce v ČR: Falcon Home Video. Režie: Yurek Bogayevicz. Hrají: William Baldwin, Kelly Lynchová, Sherilyn Fennová a další. 
caption Loutka Kašpárka z první poloviny 19. století, pocházející údajně ze souboru marionet Matěje Kopeckého 
review Z nových knih A. C. Nor: Život nebyl sen 2. Druhý díl memoárů opavského romanopisce, kritika a publicisty mapuje obecnější osud českého spisovatele od let čtyřicátých. Vydává brněnský Atlantis s doslovem Vladimíra Novotného. Peter Schafer" Prezident USA. Biografický lexikon prvních mužů Spojených států od George Washingtona po Bill Clintona pochází z pera německého historika a amerikanisty. Vydává Mladá fronta, přeložila Marie Goldmannová a Eva Pátková. Leo Pertuz: Švédský jezdec. Historický román na téma pomsty z pera příslušníka pražského německého kruhu, přítele Gustava Meyrinika, je situováno do Švédska počátkem osmnáctého století. Moderní překlady Ireny Kunovské ( první český překlad byl pořízen roku 1938) vydává Agro - Panda. František Zýbal: Slovácké povídky a humoresky. Svébytný humor a kolorit moravsko - slovenského pomezí ožívá v knize z třebíčského nakladatelství Arca JiMfa, kterou doprovázejí akvarely Františka Bezděka. 
description Škola šachových koncovek (22.) Koncovky s jednotlivými figurami jsme již probrali a zbývají nám příklady boje různých figur. Vybíráme jen takové, ve kterých jsou figury obou stran v přibližné rovnováze a které nejsou v šachové praxi ojedinělé. Dva jezdci se střelcem proti dámě mají šanci na úspěch. Je to zvláště tehdy, pokud je dáma omezena v pohybu, nebo pokud figury spolu s králem mohou prosadit postup pěšce nebo pěšců na pole proměny. V Bergrově studii z roku 1890 je sice ve výchozím postavení (bílý: Kg2 Sd3 Je5 h6 pb6 f2 - černý: Ke6 Df6 pa6 b7) černá dáma ve volném prostoru, ale její pohyb je bílými jezdci a jejich možnostmi vidliček velmi omezen. Bílý je na tahu a hraje 1. a v obou případech je černý vytempován a bílý dobude dámu. Postavení V. Platova z roku 1906 (bílý: Kh4 Se8 Jb2 c2 pf4 g3 - černý: Kc5 Df5 pd4 d6 f6), ve kterém je bílý na tahu, skončí pro figury úspěšně: 1. a vyhraje. Ve skutečných partiích se takové obraty vyskytují méně. Diagram ukazuje postavení z partie Pogorelov-García Fernández, Albacete 1994. Poslední tah byl 38. Hlavní zbraní bílého jsou zde pěšci dámského křídla. Bílé figury i pěšci se navzájem dobře kryjí, král hrozí postupem po bílých polích až k volnému pěšci.) V partii Drejev-Rausis, Luzern 1993, od postavení po tahu 38. (Prostý závěr, černý ztrácí figuru.) Poslední jemnost, bílý pěšce h5 získá a h4 mu zůstane. Černý se vzdal. Výherci za leden se stali: A. Kalita z Bratislavy, ing. J. Mergl z Vysokého Mýta, ing. V. Nevole z Hradce Králové, V. Doležal a J. Straka z Prahy. Blahopřejeme! Hledejte řešení Dnešní studie Šach 8 končí únorové problémové úkoly. V uveřejňování úloh budeme pokračovat v dubnu a budou to úlohy slavného E. Palkosky. V květnu bude 40. výročí jeho úmrtí. Postavení na diagramu (bílý: Kh4 Se2 Jb2 c4 pb4 g6 - černý: Kd6 De8 pa7 g7) má zadání: bílý na tahu vyhraje. Bílý získá dámu na volné šachovnici! Řešení všech únorových úkolů zašlete na adresu redakce Lidových novin do 6. března 1995. 
advice (Ne)intimní část šatníku Prádlo - první a nejjemnější věc, kterou z rána bereme do rukou a oblékáme. Něžné nic, jež může naši figuru skvěle tvarovat, a zrovna tak hyzdit. I když dávno překonalo dobu královny Viktorie, dotek historie si stále ponechává. Jemná výšivka, pěna krajek a filigránský detail to jen potvrzují. Jazykem smyslů beze slov k nám promlouvá šedá eminence spojená s pocitem luxusu a krásy. Důležitá a rovnocenná součást dámského šatníku, které je často přisuzována role Popelky. Věřte, není to příliš moudré a nadcházející letní sezóna je toho jen důkazem. Světová návrhářská smetánka se totiž rozhodla všem, které jsou nevšímavé vůči kouzlu negližé, vyhlásit nelítostný boj a ve svých kolekcích povýšit prádlo do řad oficiálního svrchního ošacení. Gianni Versace doporučuje chodit do společnosti v korzetu, hedvábném kombiné, noční košilce a nejlépe v pyžamu. Totéž míní i Chanel, Yves Saint Laurent a Sonia Rykiel, když zrovna neobléká dívky do černých šatů s podprsenkami. I Chantal Thomass miluje pyžama, pokud nenabízí krajkové kombiné přes krajkovou podprsenku a víc než krátkou minisukni, či jiné variace na téma korzety, podprsenky bez ramínek a průsvitné sukně. Martine Stibon sice ponechala ženám dlouhé bílé redingoty a kalhoty cigaretového střihu, ale zároveň jim přikázala mít pod rozepnutým sakem pouhou podprsenku. Marcel Marongiv dovoluje nosit kalhoty, ovšem s podmínkou, že budou nízkým pasem odhalovat půvab kalhotek, a Vivienne Westwood "oblékla" svou nevěstu do pouhých několika řetízků, které nazvala kalhotkami... Předpokládám, že letnímu ataku nepodlehnete. Přilnavé hedvábí, průsvitný tyl, organtýn, blýskavé pajetky na hýždích a přezkové podvazky vykukující zpod minisukní necháte spolu s rudými ústy, dlouhýma nohama, zářivými úsměvy a nekonečnou nabídkou sexu show mola. Nadále budete přiměřeně odhalovat a krýt své půvaby a vyzývavost necháte tam, kde má být. Ale i tak vezměte prádlo na milost. Věnujte mu patřičnou dávku pozornosti, i když nevyměníte blůzu za podprsenku či krátký korzet s kosticemi. Vystavit své půvabné pápěří divákům ulice nemusíte, ale vaší druhou kůží stále zůstává. To ona vám dá sebevědomí. O intimních chvílích ani nemluvě. Koláž autorka 
news Česko-slovenský týdeník Mosty, vycházející v Bratislavě, uspořádal nedávno v Luhačovicích spolu s Nadací Heinricha Bölla diskusní fórum, na němž se setkaly osobnosti z České a Slovenské republiky. Leitmotivem debat nebyla nostalgie po společném státě, ale spíše informace o tom, co o sobě, dva roky po rozvodu, už nevíme. Hovořili tu politici (z drtivé většiny minulí a možná, zejména ze slovenské strany, i budoucí), umělci, sociologové, žurnalisté. Z jejich slov vyplynulo, že oba sousedské státy řeší zdánlivě rozdílné problémy, které však při bližším ohledání mají často podobné podhoubí. Vyrovnání se s nedávnou posttotalitní minulostí. Komunistické dědictví působí na první pohled monolitně šedě, jak však vyplývá z příspěvků českého filozofa a akademického funkcionáře Jana Sokola, slovenského spisovatele a publicisty Martina M. Šimečky a žurnalisty a také rozhlasového reportéra Ivana Hoffmana, po léta žijícího v Bratislavě a nyní působícího v Praze, kvete na obou stranách řeky Moravy neobyčejně různorodými květy. 
sport Stoper střílí nejvíce gólů Cheb prý na jarní premiéru vlakem nepojede Praha - S přáním postoupit v tabulce alespoň o jeden stupínek směrem nahoru se chystá na jarní část fotbalové ligy trenér Unionu Cheb Karel Přenosil. "Kádr máme dobře složený," řekl. Výsledky přípravných utkání v průběhu zimní přestávky (prohry s Neratovicemi, Baníkem Most i neúspěch na pražském Coca-Cola Cupu) však k optimismu příliš nevybízejí. "Kondiční příprava je pochopitelně náročná a stereotypní, takže zápasy jsem zařazoval především pro odreagování," tvrdí chebský kormidelník. Hlavním problémem Západočechů v podzimní části byla slabá gólová produktivita. I proto zkoušel trenér variantu se stoperem Šedivým na místě útočníka. "Moc se mi líbí. Jako stoper byl celou zimu super a v útoku dal nejvíce gólů ze všech," řekl Přenosil. Před úvodním jarním zápasem ve Zlíně má však chebský trenér špatné spaní. Pro čtyři žluté karty budou chybět Baček, Kamas a Šedivý, zraněn je Jirousek a v posledním přípravném utkání si poranil koleno i Němec, syn prezidenta klubu. "Musíme postavit zbrusu novou obranu. Už aby to bylo za námi," přiznává Přenosil. Ideální není ani finanční situace klubu. Hráči zatím marně čekají na lednové výplaty. "Peníze budou příští týden. A vlakem do Zlína také nepojedeme," tvrdí manažer Zdeněk Nehoda. Podzimní bilance Unionu Cheb: 7. místo, 6 výher, 4 remízy, 5 proher, skóre 14:19, 22 bodů. Přišli: Barták a Kýček (přeřazeni z B týmu). Odešel: Nešický (hostování v Drnovicích). 
sport přemluví Kingová Navrátilovou? New York - Tenisová asociace Spojených států jmenovala Billie Jean Kingovou kapitánkou amerického družstva pro Pohár federace. Jednapadesátiletá bývalá vynikající tenistka Kingová, jež nahradila v této funkci dosavadního kapitána Martyho Riessena, prohlásila, že se pokusí přemluvit ke startu v úvodním utkání 22. - 23. dubna v Miami proti Rakousku osmatřicetiletou Martinu Navrátilovou, která oznámila v závěru loňského roku ukončení sportovní činnosti. 
caption Zprávy o situaci v Československu, vypracovávané a odesílané jednotlivými odbojovými organizacemi, procházely sítem Státní bezpečnosti. V exilu vycházely zvláště v časopisu Tribuna, zejména však poskytovaly věrohodnost agentu Maisonovi - Vlastislavu Chalupovi... (dokument vlevo) Státní bezpečnost byla dobře informována o některých plánovaných přechodech hranic, jiné dokonce sama organizovala. Hlavním aktérem Akce Skaut byl Vlastislav Chalupa, řídící část domácího odboje přímo pod dohledem Státní bezpečnosti. (dokument vpravo) 
news Ruské jednotky opět ostřelovaly jižní předměstí Grozného Groznyj/Moskva - Výbuchy dělostřeleckých granátů a tříštivé exploze raket se rozléhaly v noci na včerejšek na jižním předměstí Grozného. Podle svědků se ruské jednotky ostřelováním čečenských pozic pokusily ještě před rozbřeskem vytlačit poslední obránce z čečenského hlavního města. Zahraniční novináři hlásili, že dělostřelecké baterie ruské armády rozmístěné v okolí města Gojty, vzdáleného 13 kilometrů od Grozného, téměř čtyři hodiny ostřelovaly pozice separatistů na jihu hlavního města. Útok byl veden také na města Šali a Argun, kam se stáhla část čečenských ozbrojenců, poté co opustila Groznyj. Podle některých zdrojů čečenští obránci na jihu hlavního města již dlouho své pozice neudrží a budou muset také ustoupit. Boris Jelcin vydal dekret, jímž nařídil vytvoření zvláštního úřadu pro Čečensko při prezidentské kanceláři. Podle agentury Interfax bude posláním úřadu vytvořit nezbytné legislativní normy k opětovnému připoutání této kavkazské republiky k Ruské federaci. Tisková služba ruského prezidenta oznámila, že toto opatření by mělo zajistit zastoupení Čečenské republiky ve federálních orgánech a koordinovat jejich činnost až do vytvoření vlastních čečenských orgánů. Slovenský premiér Vladimír Mečiar včera dementoval tvrzení, že Bratislava finančně podporuje čečenského prezidenta Džochara Dudajeva, a ujistil, že čečenskou krizi považuje za vnitřní záležitost Ruska, odmítá podporovat boj proti zákonné ruské vládě a naopak nabízí Moskvě pomoc při rekonstrukci Čečenska. List Komsomolskaja pravda včera zveřejnil záznam telefonátu D. Dudajeva s bývalým ázerbájdžánským ministrem vnitra Iskenderem Gamidovem, který prý mimo jiné uvedl, že Slovensko poskytlo Čečencům 250000 dolarů. 
news Ministr Rubáš nemá podle SD koncepci Praha - Podle místopředsedy Svobodných demokratů Tomáše Sokola není ministr Luděk Rubáš schopen předložit ucelenou koncepci transformace zdravotnictví. "To, co se tady děje, připomíná varieté, ve kterém ministr občas vytáhne z klobouku kouzlo, například poplatek za pobyt v nemocnici," prohlásil Sokol. Podle názoru SD je ministr Rubáš tlačen ke zdi a vyslovuje proto sliby, kterými chce zájmové skupiny uspokojit. "Netuší ale, že jej za této situace smečka zřejmě už nepustí," uvedl Sokol. 
caption Řád T. G. Masaryka 
news Laserové efekty mohou poškodit oči Praha - Barevné laserové efekty používané při koncertech nebo diskotékách mohou podle některých odborníků poškodit oči. Uvedla to včera ČT v souvislosti s případem šestnáctiletého chlapce, kterému na show konané koncem října v pražské Sportovní hale zasáhl laserový paprsek pravé oko. V tomto případě byla chlapci poškozena centrální krajina oka silným světelným paprskem. Charakteristické je zamlžené a zkreslené vidění a při vyšetření byl zjištěn otok sítnice, uvedl pro ČT Tomáš Sosna z očního oddělení pražské Thomayerovy nemocnice. Dodal, že u 75 až 80 procent takovýchto pacientů nenastanou trvalé následky, u zbývajících nemusí být následky velké, ale mohou "znepříjemňovat život". Advokát poškozeného chlapce Kolja Kubíček uvedl, že podal oznámení o trestných činech ublížení na zdraví a obecného ohrožení. 
news Burza zahájila Praha - Po devítidenní přestávce zahájila opět obchodování pražská burza. Objem obchodu dosáhl 580.899 mil. Kč, pokles cen akcií dále pokračoval. Měřeno indexem PX 50 ceny klesly o 1.18 % a samotný index uzavřel na hodnotě 487.1 bodu. Obchodování v RM-Systému začne 1. března, kdy budou na oba trhy uvedeny akcie z druhé vlny privatizace. 
news Londýnská burza ustavuje nový trh AIM nabídne dynamickým společnostem především nový potenciál růstu Londýn - Londýnská burza cenných papírů ustavila nový trh pod názvem AIM, který bude sloužit malým, mladým a rostoucím společnostem. Obchodování na AIM začne 19. června tohoto roku, vyplývá ze zprávy burzy. AIM nabídne dynamickým firmám nový potenciál růstu, příležitost k získání kapitálu a zvýšení jejich veřejného image prostřednictvím obchodování jejich akcií na regulovaném trhu. AIM jako řádně regulovaný trh londýnské burzy zajistí investorům nezbytnou ochranu a důvěru, současně však umožní firmám, které nemohou vstoupit na hlavní trh, větší možnost přístupu ke kapitálu s nižšími náklady. AIM bude odděleným trhem burzy s vlastní identitou a managementem, regulován však bude burzovním oddělením pro kontrolu a dohled. Vstup firem na AIM bude podmíněn předložením řádného prospektu a dalších požadovaných informací. Na rozdíl od oficiálního trhu nebude mít AIM limity nejnižší tržní kapitalizace, délky historie firmy nebo podílu akcií ve veřejných rukou. Každá firma bude muset jmenovat svého poradce a brokera, kteří jí budou pomáhat při plnění požadavků burzy a v likviditě obchodů s jejími akciemi. Firmy, jejichž akcie se budou obchodovat na AIM, budou muset dodržovat závazky emitenta, pokud jde o promptní zveřejňování cenově senzitivních informací prostřednictvím tiskové služby burzy. Dále musí uveřejňovat auditované výroční a neauditované průběžné výsledky hospodaření. Informace stačí zasílat elektronickým přenosem na burzu, nevyžaduje se vydání oběžníku pro akcionáře. 
advice Daňová přiznání máme za dveřmi Návaly zapomnětlivců se na finančních úřadech letos neočekávají Praha - Přiznání k dani z příjmu fyzických osob za loňské zdaňovací období musí být podáno nejpozději do 31. března u finančního úřadu, kde má dotyčný plátce trvalý pobyt. Pokud zpracovává přiznání daňový poradce, prodlužuje se tato lhůta do 30 . června letošního roku. Prodlouženého termínu lze však využít pouze tehdy, bude-li příslušná plná moc k zastupování uložena u správce daně nejpozději do konce března. Na rozdíl od loňska letos již tuto službu nesmí podle informací Finančního úřadu Praha-západ vykonávat komerční právník ani advokát. Finančníci upozorňují, že v "poučení" na daňových formulářích je tato záležitost uvedena chybně. Pražské finanční úřady neočekávají letos, na rozdíl od minulého roku, návaly při podávání přiznání k dani z příjmů fyzických osob. Daňové přiznání podává každý poplatník bez závislé činnosti, který má v ČR stálé bydliště nebo se v ní zdržoval alespoň 183 dní v roce a jehož loňský hrubý nezdanitelný příjem přesáhl 6000 korun. Poplatník se závislou činností, tedy ten, který má při zaměstnání i jiný nezdanitelný příjem, podává přiznání v případě, že jeho loňský hrubý jiný nezdanitelný příjem přesáhl 2000 korun. Zdaňují se nejen příjmy z podnikání nebo jiné samostatně výdělečné činnosti, ale i další příjmy. Z příjmů z kapitálového majetku se zdaňují například úroky z podnikatelských účtů či příjmy z prodeje předkupního práva na akcie. Nezdaňují se například dividendy, úroky, výhry a jiné výnosy z vkladů na vkladních knížkách, protože jsou daněny při výplatě nebo připsání tzv. srážkovou daní. Daň se odvádí také z příjmů z pronájmu nemovitostí či movitých věcí jakožto i z ostatních příjmů. Naopak od daně jsou osvobozeny starobní důchody i podpory v nezaměstnanosti. Přiznání nemusejí podávat ti, kteří měli příjem pouze ze zaměstnání. Těm totiž zaměstnavatel v průběhu roku sráží zálohu na daň a daňové přiznání za něj finančnímu úřadu podává sám. Finanční úřad může při nesrovnalostech ukládat různé sankce a penále a například při pozdní registraci podnikatele může uplatnit sankce až do jednoho miliónu. 
news Cedule s nápisem "Romy neobsluhujeme!" se o tomto víkendu objevila na jednom z bister v Praze na Smíchově. Podle sdělení prodavače bylo oznámení reakcí na incident, k němuž u stánku došlo minulý pátek. Skupinka asi čtyř Romů tu po neshodě s obsluhou začala demolovat zařízení podniku. Prodavač LN také řekl, že "slušné" Romy i nadále obsluhují. Včera pozdě odpoledne se majitel stánku rozhodl diskriminační nápis odstranit. (jap) 
collection Z fotbalových kruhů Krátce před začátkem regionálního utkání v portugalském Pico de Regalados zemřel 31letý brankář Albino Silva Ribeiro. Při rozcvičování chytil několik míčů a poté se v brance zhroutil. Brzy po převozu do nemocnice zemřel. Příčina smrti nebyla zatím uvedena. Lothar Matthäus, kapitán německého Bayernu, se brzy vrátí na trávník. Oznámil to v rozhovoru pro televizní kanál Premiere. Matthäus utrpěl v lednu v přátelském utkání s Arminií Bielefeld vážné zranění achillovky. 
sport Slavia má podle Růžičky z play off strach Jihlava (sa) - Na spršku urážek ze strany jihlavských diváků odpověděl ruský obránce v dresu Slavie Andrej Jakovenko tím nejlepším možným způsobem. Šťastným gólem vstřeleným 28 sekund před koncem normální hrací doby totiž rozhodl o vítězství svého týmu 5:4 a výrazně tím posílil jeho naděje na účast v play off. "V dva body jsem na konci už příliš nevěřil," přiznal slávistický trenér Farda po zápase, při kterém si divák moc hokejové krásy neužil. "Dukle o nic nejde, a proto hrála vlažně. My jsme se tomu přizpůsobili, a tak to ke koukání příliš nebylo," vysvětluje kapitán hostů Tomáš Jelínek. To, že by celek bojující o play off měl předvádět přece jenom atraktivnější hokej, vyvrací i trenér Farda: "To je těžké. Na Spartě jsme hráli krásný hokej, a prohráli jsme. V Jihlavě tomu bylo přesně naopak. Navíc se pod tímto psychickým tlakem nehraje klukům právě nejlíp." Toho si je vědom i centr Slavie Vladimír Růžička: "Zde v Jihlavě to byl existenční zápas. Byli jsme strašně nervózní a podle toho naše hra také vypadala. Připadá mi, že máme z play off strach." Růžička i Jelínek si dobře uvědomují, že by to měli být právě oni, kdo dovedou svůj tým do play off. "Ve Slavii jsou buď mladí hráči, anebo ti, kteří dostávali ve svých předchozích oddílech příležitost jen sporadicky. Nemají zkušenosti a tak v rozhodujících chvílích chodím na led vždy já s Tomášem," vysvětluje Růžička, jehož práci opět chválil i trenér Farda: "Celý zápas nebyl příliš vidět, ale dal velmi důležitý třetí gól. Má dlouhé ruce a při svých zkušenostech se jen velmi těžko odstavuje od puku." 
sport Tragicky skončilo sobotní londýnské utkání o titul profesionálního mistra světa v boxu WBC superstřední hmotnostní kategorie. Vítězem se stal britský boxer Benn, který vyhrál k. o. v desátém kole. Poražený Američan McClellan byl po převozu do nemocnice operován a odborníci zjistili zalití mozku krví po těžkých úderech. 
review Legrace pro kojence FILM: Pohyblivé obrázky už ovládly ledacos, co je pro skutečnost zatím jen nedosažitelným snem. Obsáhly nekonečnost vesmíru i intimní tajemství lidského těla. Například v nové americké bláznivé komedii JUNIOR muž prožije těhotenství a po příslušné době porodí zdravé dítě... Ve filmu se to už jednou stalo: před třiadvaceti lety v komedii Jacqua Demyho Největší událost od chvíle, kdy člověk vstoupil na Měsíc se ovšem Marcello Mastroianni stal obětí těhotenství hysterického. V nové komedii režiséra Ivana Reitmana se však Arnold Schwarzenegger skutečně ocitne v jiném stavu. Přihodí se mu to v roli doktora Alexandera Hesseho, který se tajně stane pokusným objektem pro svůj preparát, příznivě ovlivňující graviditu. Pokus má pouze zjistit, zda tělo látku snáší: v sucharském staromládeneckém vědci však embryo, jež si dal voperovat do těla, vzbudí něžné city. A rozhodne se dítě donosit. Právě situace těhotného muže, který musí svůj bizarní stav skrývat a vyrovnávat se s ním, je zdrojem většiny komických situací filmu. Okolní postavy mu jenom přihrávají, ať už jde o Alexova kolegu, žlučovitého gynekologa Arbogasta, o gynekologovu rovněž těhotnou ex-manželku Angelu nebo o krásně popletenou vědcovu kolegyni z university Dianu Reddinovou. Hlavní atrakcí snímku zkušeného hollywoodského komediografa Ivana Reitmana je byvší mužný idol akčních filmů. Ten se z vlastní vůle - a nepříliš šťastně - v poslední době přehrává do role hodného strýčka z pouti. Arnold Schwarzenegger s odulým břichem je však bytost děsivější než všechny noční můry z Elm Street dohromady. "Neodolatelně" těhotný "Švarcík" nepochybně zůstane jedním z nejbizarnějších kinematografických objektů všech dob. Obludný výsledek tohoto mengeleovského pokusu na divácích nijak neovlivní ani standardně dobrý Danny De Vito, který po Reitmanových Dvojčatech znovu tvoří nepřehlédnutelně mrňavý, rtuťovitý doplněk k Schwarzeneggerově toporné sošnosti. Subtilní komediální kreace herečky Emmy Thompsonové (v úloze Diany) je nejspíš důkazem známého ďábelského smyslu pro humor této krásné a talentované dámy... Reitmanova do doslovné krajnosti dovedená úvaha o záměně mužských a ženských rolí potírá hranice dobrého vkusu s důsledností, jež vyráží dech. Posouvá mezní hranici doporučené přístupnosti směrem k nečekané nule: pouze šťastně rozespalý kojenec snad dokáže při sledování tohoto podivného filmu neskřípat zuby. Ovšem jen proto, že je dosud nemá. Doufejme, že alespoň miminu Juniorovi, které z Reitmanova dopuštění vzniklo z totálně neskutečného spojení Thompsonové a Schwarzeneggera, se ten film líbí... Junior, USA, 1994. Distribuce v ČR: Lucernafilm, Alfa. Hrají: Arnold Schwarzenegger, Emma Thompsonová, Danny De Vito a další. Premiéra 23. února. 
description Královec uprostřed času Napil se kávy, zatvářil se znechuceně a ukázal špinavým oknem kavárny hotelu Kaliningrad na velkou kaluž z tajícího sněhu na nedaleké křižovatce dvou rušných ulic. "V těch místech stával dům Immanuela Kanta," řekl. Rodiče německého turisty prožili v metropoli Východního Pruska většinu života. Utekli koncem roku 1944, několik měsíců před dobytím města Sovětskou armádou. Jejich syn se narodil v Mnichově a po desetiletích přijel hledat svoje kořeny, jak říká. "Je nesmysl nazývat toto město Königsbergem. Ten definitivně zmizel koncem války. Nevěřil jsem, že lze tak dokonale vymazat město se staletou historií z povrchu zemského," dodává. Téměř nic dnes v baltském přístavu Kaliningrad nepřipomíná slávu Královce, města založeného v polovině třináctého století při tažení Přemysla Otakara II. . V létě 1944 těžce poškodilo centrum Königsbergu několik spojeneckých náletů. Ruská vojska do něj vstoupila na jaře 1945 až po těžkých bojích s německou armádou. Město bylo v troskách. "Obnovit centrum asi možné bylo, proč by to ale někdo dělal? Park je docela hezký, ne?" říká řidič taxíku a ukazuje rukou dolů z mostu na ostrov mezi dvěma rameny řeky. Ruské vedení se po válce rozhodlo centrum města strhnout. Na jeho místě vznikl park. Jen trosky katedrály z 13. století a hrobka nejslavnějšího königsbergského rodáka Immanuela Kanta dnes připomínají doby dávno minulé. Kolem centra vyrostly za desetiletí obludná panelová sídliště, nepřehledná síť komunikací, v současnosti vesměs nepracující továrny. Chaotická výstavba dokonale pohltila ojedinělé předválečné německé domy a zbytky opevnění. "To je jasné, že bych byl radši, kdyby tady dosud stál zámek a ne tohle monstrum. Ale proč o tom stále uvažovat. Historii prostě nepředěláš," říká Nikolaj, prodavač ve videopůjčovně "Terminátor", a hledí ven ze stánku. Počátkem 70. let se rozhodli kaliningradští komunisté udělat definitivní tečku za předválečnou minulostí města. Během několika dnů se jim za přispění tun výbušniny a tisíce lidí z oddílů dobrovolníků podařilo srovnat se zemí pozůstatky majestátného královského zámku. Na jeho místě začali budovat vysokou budovu stranického sekretariátu. Pro nedostatek financí se novou dominantu města nepodařilo dobudovat. A ani nikdy nepodaří, soudí místní občané. "Do šatny! Kabáty a tašky musí do šatny," vykřikla zlověstně průvodkyně v městském muzeu a přinutila dvojici německých turistů ke kvapnému ústupu uličkou mezi vycpaným losem a rudou zástavou, udělenou městu za vzorné budování socialismu. Jedinou připomínkou německého Königsbergu je v muzeu kromě souboru předválečných pohlednic města, který je možno koupit za dva dolary, fotografie zachycující "odchod německého obyvatelstva v roce 1945". Zahajuje obsáhlou expozici "Padesát let budování Kaliningradské oblasti - padesát let úspěchů". "Tohle vždy byla ruská země. Taky jí navždy, stejně jako Čečensko, zůstane," zvolal silným hlasem mladík v dlouhém černém kabátě. Do objektivu fotoaparátu se spolu s několika kolegy z ultranacionalistické strany Ruská národní jednota zatvářil přísně a zamával vlajkou se znakem nápadně podobným hákovému kříži. Poté strnul v gestu velmi připomínajícím výraz Vladimíra Iljiče na nedalekém žulovém podstavci v centru hlavního náměstí. "Nevšímejte si jich, jsou to blbci," řekl mi plynulou angličtinou jeden z přihlížejících. "Vím, že se nás Rusů bojíte, že nás nemáte rádi, že námi trochu pohrdáte. Ale Rusko není jenom Žirinovskij, Rusko není jenom vraždění v Čečensku. Bude to trvat dlouho, ale i z Kaliningradu budete jednou odjíždět jako z civilizovaného světa. Věřte mi, prosím," dodal a zmizel v davu. Do kaliningradské enklávy, která je od zbytku území Ruska izolována Litvou a Běloruskem, byly částečně převeleny ruské jednotky, stahující se z Německa a pobaltských zemí. Podle některých údajů je v oblasti až čtvrt milionu vojáků, velké množství těžkých zbraní, loďstvo, taktické rakety. "Hvězdné nebe nade mnou a mravní zákon ve mně," stojí rusky a německy na desce v místech, kde kdysi stála zeď zámku. "Bůh vám zaplať, bůh vám zaplať," řekl opodál sedící žebrák v potrhaných šatech, natáhl třesoucí se ruku a pohladil pohublého kocoura. Vhodil jsem do námořnické čepice baltského flotu několik storublovek. "Kajn dojč márk? " řekl a zatvářil se znechuceně. "Je nová doba, njů cajt," dodal na vysvětlenou, zašermoval rukama a převrhl poloprázdnou láhev vodky. Kocour utekl. 
news Stones hráli;v JAR bělochům Johannesburg - Rocková skupina Rolling Stones absolvovala o víkendu v Johannesburgu své první dva koncerty na africkém kontinentě. Oba koncerty navštívilo na fotbalovém stadiónu Fllis Park shodně 100000 lidí. Naprostou většinu posluchačů tvořili běloši, jen velmi málo černochů projevilo o vystoupení zájem. "Jsou příliš bílí," uvedl jeden černošský novinář poté, co odevzdal do pokladny před stadiónem svoji volnou vstupenku. Organizace s názvem Mladí Jihoafričané pro křesťanskou civilizaci označila členy skupiny za propagátory komunismu a nemorálností. Náměstkyně jihoafrického ministra kultury a exmanželka Nelsona Mandely Winnie Mandelová obvinila několik dní před koncerty Rolling Stones z rasismu a jako důvod uvedla, že si na organizaci vystoupení vybrali bělošského manažera. 
news Kostel přišel o sošky i kalich Lešná - Škoda za 305000 korun zůstala po zatím nezjištěném pachateli, který se na konci minulého týdne vloupal do římskokatolického kostela v Lešné na Vsetínsku. Odnesl z něj sošky, svícny a kalich. Podle včerejší informace od severomoravské policie se měl lupič do kostela dostat přes dveře vedoucí k chóru, které rozbil. Odtud se, zřejmě po provaze, spustil do dolní části kostela. 
news Místopředseda ČSSD Kuča a jeho syn ujeli z místa nehody Ostrava (mot) - Místopředsedovi České strany sociálně demokratické Jaromíru Kučovi hrozí trestní stíhání za neposkytnutí pomoci, jeho synovi Matouši Kučovi navíc i za ublížení na zdraví z nedbalosti. Oba jeli podle dosavadních výsledků vyšetřování ve voze Seat Toledo, který se na křižovatce v Orlové-Lutyni 12. února srazil s vozidlem Škoda 120. Řidič vozu Toledo Matouš Kuča nedal škodovce přednost v jízdě a po nehodě z místa havárie ujel. Škodu 120 řídila devětadvacetiletá Anežka O., která utrpěla vážná zranění obou kolen vyžadující několikatýdenní léčbu. Oba Kučové se ještě týž den dostavili na policejní stanici. Matouš byl podroben dechové zkoušce, která vyloučila požití alkoholu. U Jaromíra Kuči zkouška provedena nebyla. Policie nepotvrdila dohady, podle nichž vůz řídil Jaromír Kuča. Pro rodinu Anežky O. byl její vůz nepostradatelný, neboť jím každý týden dopravovala svou šestiletou dceru do nemocnice v Olomouci k léčbě ledvin. Vůz, který nebyl pojištěn, je po havárii nepojízdný. 
overview Soukromých gymnázií je v ČR padesát devět Praha - V tomto školním roce působí v České republice 38 základních soukromých škol, v nichž se učí téměř dva a půl tisíce žáků. Mnohem rozšířenější je střední soukromé školství. Téměř 10000 studentů navštěvuje 59 soukromých gymnázií a 43000 studentům poskytuje vzdělání 261 soukromých středních škol. Dva tisíce handicapovaných chlapců a děvčat navštěvuje 69 speciálních škol. Soukromé školství se zaměřilo i na děti předškolního věku a 105 soukromých mateřských škol navštěvuje 5400 dětí. Podle Smolky bude počet mateřských škol stoupat. Mnoho původních dobře vybavených mateřských škol bylo v posledních letech změněno v základní školy nebo slouží zcela jiným účelům. Nyní však kapacita zařízení pro děti předškolního věku nestačí. Školné je nejvyšší na středních školách, kde se loni pohybovalo kolem 1000 korun měsíčně. 
news Dépardieův Cyrano filmem filmů Paříž - Césara, francouzskou obdobu amerického Oscara, získal v sobotu jako nejlepší film snímek Divoké růže režiséra Andrého Téchiného, který líčí příběh lásky mladých lidí za války Alžírska o nezávislost. Nejlepšími francouzskými herci byli vyhlášeni Isabelle Adjaniová za roli ve filmu Královna Margot a Gérard Lanvin (snímek Zamilovaný chlapec). Pro Adjaniovou je to již čtvrtý César. Největší počet Césarů si odnesl snímek Královna Margot režiséra Patrice Chéreaua, líčící katolické perzekuce protestantů ve Francii v 16. století. Césara Césarů za nejlepší francouzský film v historii dostal Cyrano z Bergeracu režiséra Jeana-Paula Rapeneaua s Gérardem Dépardieuem. Francouzská filmová akademie vybírala v této kategorii z 20 snímků, které získaly Césara za nejlepší film v uplynulých ročnících. Nejlepším zahraničním filmem se stala britská komedie Čtyři svatby a jeden pohřeb režiséra Mika Newella. 
news Chicagská burza i v noci Chicago - Výbor pro obchodování chicagské komoditní burzy podal návrh, aby termínové a opční obchody se zemědělskými plodinami, na které se tato burza specializuje, probíhaly i v noci. Důvodem tohoto návrhu je snaha konkurovat obchodníkům na zámořských burzách. Jak napsal britský list Financial Times, vůči konzervativním členům burzy to představuje velmi závažný krok, protože ti už v minulosti velmi dlouho oponovali snaze porušit stoletou tradici denního, pouze čtyřhodinového, obchodování. Pracovní den burzy se podařilo prodloužit až v roce 1986. Chicagská komoditní burza, která je už tradičně nejdůležitějším světovým obchodním centrem se zemědělskými plodinami, se znepokojením sleduje rostoucí aktivitu podobných burz v Tokiu a v Paříži. Obchodování se zemědělskými plodinami by se mělo prodloužit od 18.30 do 20.05. Potom se automaticky přesune na noční provoz prostřednictvím počítačového systému, takže na něj budou mít přístup obchodníci ze všech časových pásem. Vlády na celém světě, říká podle Financial Times Fred Grede, výkonný ředitel chicagské burzy, se snaží vymanit zemědělské plodiny ze systému státních dotací a přenechat je působení volného trhu, k čemuž právě noční obchod velice přispěje. Nyní musí vedení burzy přesvědčit své členy, aby mohlo v projektu pokračovat. Hlasování proběhne během příštích 30 dnů a bude následovat šestiměsíční zkušební provoz. Předmětem nočního obchodování budou termínové obchody na kukuřici, obilí, sójové boby, sójový olej a maso, oves, rýži a některá hnojiva. Navrhovatelé však očekávají silný odpor, podobný tomu, když se v roce 1993 začalo s ranním obchodováním o hodinu dříve - po několika měsících si ale obchodníci na parketu vynutili návrat k předchozí pracovní době. 
description Předností odhadů je rychlost Důsledky působení šedé ekonomiky nelze zahrnout do oficiálních statistik Předností statistických odhadů ekonomických ukazatelů, které zveřejňuje Český statistický úřad, je rychlost informace, nevýhodou pochopitelně menší pravděpodobnost pravdivosti informace. Podle místopředsedy ČSÚ Jana Fischera jsou odhady předběžné výsledky za právě skončené období, které se tvoří na základě částečného zpracování dat ze zpravodajských jednotek a poznání definitivních výsledků předchozích období. "Odhady základních makroekonomických výsledků by měly především ve velmi krátké době po skončení sledovaného období odpovědět na otázku, jaké jsou tendence vývoje a jejich intenzita. Tedy zda v hodnoceném období došlo k růstu, poklesu či stagnaci a v jakém řádu čísel. V tomto směru by měly sloužit jak vládě, jednotlivým ministerstvům, tak i ve finanční a podnikatelské sféře," konstatoval J. Fischer. Spolehlivost statistických odhadů stejně jako spolehlivost definitivních informací je podle jeho slov dána především kvalitou dat od zpravodajských jednotek. Záleží také na kvalitě zpracování použitých dílčích výsledků, kvalitě zpracování dat za předchozí období a kvalitě použitých metod pro stanovení odhadů. "Dosud prováděné odhady odborníky ČSÚ mají po porovnání s později získanými definitivními výsledky zpravidla dobrou kvalitu, která odpovídá požadovanému účelu," tvrdí J. Fischer. Na občasné stížnosti zejména politiků, že některé makroekonomické odhady jsou podceněné vůči skutečnosti, J. Fischer namítá, že odchylky se vyskytují oběma směry v obvyklé četnosti a velikosti. "K dosažení rozdílných výsledků prognóz a odhadů mezi ČSÚ a dalšími institucemi může přispět i použití různých metod a metodik výpočtů," vysvětlil místopředseda ČSÚ. V prvním období po zahájení ekonomické reformy v roce 1991 byl tehdejší FSÚ (a zároveň i ČSÚ a SŠÚ) kritizován, že publikuje údaje o průmyslové a stavební výrobě jen za podniky se 100 a více pracovníky (později s 25 a více pracovníky). Zavedením doplňování těchto údajů o odhady produkce za podniky do 24 pracovníků v roce 1992 byly však odstraněny zdroje případného systematického podhodnocení údajů o průmyslové a stavební výrobě. "V současné době někteří domácí i zahraniční odborníci poukazují na možné podhodnocení hrubého domácího produktu v důsledku nezahrnutého růstu šedé ekonomiky a podobně. ČSÚ si je vědom těchto problémů a bude se jimi blíže zabývat, ovšem v zásadě se jedná o těžko kvantifikované vlivy, které podobně jako v jiných zemích nebude možné přímo zahrnovat do oficiálních statistických údajů," sdělil J. Fischer. 
news Boj o dálnici NOVÉ KOMUNIKACE NA ROZHRANÍ TŘÍ REPUBLIK Český Těšín (mý) - Podporu vybudování čtyřproudových rychlostních komunikací směrem do Polska přes Český Těšín ze směru od Nového Jičína a od Čadce vyslovili včera zástupci dvaceti pěti měst a obcí z oblasti těchto uvažovaných komunikací. Z navrženého stanoviska se vypustilo zpochybnění plánované dálnice D 47 od Nového Jičína přes Ostravu a Bohumín do Polska. "Nedělejme akce proti D 47, udělejme vše pro to , aby už vypracovaný projekt byl co nejdříve průchodný," řekl přednosta Okresního úřadu v Karviné Jan Weber. Zástupci projekčního ústavu upozornili, že v případě požadavku na dálnici musí změnit celou trasu. V diskusi taky padl argument, že Bohumín dálnici D 47 nechce. K tomu včera starosta Bohumína Antonín Štverka uvedl: "Zastupitelstvo si uvědomuje potřebu dálnice, nesouhlasíme pouze se zatím navrženými variantami průtahu městem. Poslední zajímavou variantou je obchvat jihem s kilometrovým tunelem pod části Záblatí. Za celou dobu jednání v Českém Těšíně se neobjevil jediný hlas zpochybňující potřebu nových silnic. 
news Tvrdá opatření ve Škodě Plzeň Omezení výroby pěti závodů koncernu Škoda Plzeň bude stát místo zhruba 2200 zaměstnanců. Jedná se o 50 lidí v závodě Ostrov na Karlovarsku, 600 v závodě Výstavba a údržba, 100 až 400 v Energetickém závodě, 400 v závodě Obráběcí stroje a kromě dalších i 600 lidí v závodě Elektrické lokomotivy. Tam se ale nezastaví práce na zakázce od Siemense, tedy na výrobě vagónů pro německé spolkové dráhy. Ve stejném měsíci současně ukončí pracovní poměr 1300 lidí, mezi nimiž není započítáno dalších 800 pracovníků exekutivy a služeb, o jejichž odchodech se rozhodlo už v červenci. Podle šéfa kanceláře představenstva a. s. Škoda Zdeňka Lavičky jsou však v říjnu schopny fungovat prakticky všechny závody bez vážnějšího omezení To je v rozporu s tvrzením vedení koncernu z minulého týdne, ve kterém škodovácký management tvrdil, že se odstávka dotkne většiny provozů a závodů Škody Plzeň, která má v současnosti 28000 zaměstnanců. Vzniká tak podezření, že se vedení koncernu snažilo vyvinout tlak na vládu a donutit ji k zaplacení dluhů. "Vyhlášení plošného zastavení výroby skutečně nebylo příliš šťastné," řekl nám včera náměstek ministra obchodu a průmyslu ČR Rudolf Hanus. "Zároveň však oceňuji, že vedení podniku se k prvnímu kroku - nevyrábět na sklad - rozhodlo již dnes a nikoliv třeba za půl roku, kdy by se vzniklá situace pravděpodobně stala naprosto neřešitelnou." Rudolf Hanus zároveň komentoval některá tvrzení, která obviňují vedení Škody Plzeň ze záměru přivést podnik do krizové situace, a snížit tak jeho tržní hodnotu. Tyto názory jednoznačně odmítá: "Koncern jako celek ztrátou trhů zákonitě ztrácí svoji cenu. Tržní hodnota závodů, ve kterých se očekává vstup zahraničního kapitálu, je však na stejné úrovni jako před rokem." Jedná se o závody Škoda Transport a Škoda Energo, o které se uchází německý koncern Siemens. Jeho představitelé minulý týden potvrdili, že připravované smlouvy krize Škody Plzeň neovlivní. Plzeňský koncern vedle omezování výroby přijal také další radikální opatření. Budou zřízeny samostatné bankovní účty závodů, další výroba se může realizovat jen z dodaného materiálu nebo z materiálu nakoupeného z obdržených plateb s tím, že je nutné přednostně hradit ze získaných peněžních prostředků povinné platby. Výplaty mezd budou až po převedení příslušných prostředků ze závodových účtů. Přijatá opatření platí až do doby úhrady již vyrobených elektrických lokomotiv Československými státními drahami. O splacení této pohledávky Škody Plzeň v hodnotě 1.3 miliardy budou do konce října pokračovat jednání s českou vládou. Ve sporu o platnost uzavřených smluv s ČSD se od obchodního soudu očekává rozsudek ve prospěch Škodovky. ČSD však peníze na zaplacení objednaných lokomotiv nemají. Celkové pohledávky Škody Plzeň činí 3.4 miliardy korun, což představuje nezaplacené faktury 1500 podniků. K největším dlužníkům patří Válcovny trub Chomutov - 158 miliónů korun, ČSD Praha - 98 miliónů, ČSD Olomouc - 94 miliónů a Turčianské strojírny Martin - 55 miliónů korun. Dluhy plzeňského koncernu dodavatelským podnikům činí 2.8 miliardy a úvěry 4.4 miliardy korun. V případě bankrotu a následného vyrovnávání dluhů by však nemusel být jasný právní vztah koncernu a jeho jednotlivých podniků. Nicméně podle představitelů ministerstva průmyslu koncern za své závody ručí. Samostatné jsou pouze vydělené společnosti s ručením omezeným - Škoda Engineering, Hotely Škoda, letecká společnost Škoda-air a obchodní část Škoda Trading. JAN ČECH, ERICH HANDL, LUKÁŠ HAVLAS Slévárně Škoda v Českých Budějovicích dluží plzeňská Škoda 61 miliónů Kčs. "Potřebujeme je hned a na stůl. Situace je vážná a z naší strany téměř neřešitelná. Bez finančních prostředků se už neobejdeme," řekl nám včera Milan Fučík, technickovýrobní náměstek Slévárny Škoda. Výše jejích pohledávek u odběratelů už dosáhla 135 miliónů Kčs, sama dluží, zejména dodavatelům energie, 62 miliónů Kčs. Získat peníze se v tuto chvíli snaží i u dalších 13 řádově miliónových dlužníků, některé dlouhodobé neplatiče už předala k soudu. Na neproplacené dodávky ocelových odlitků pro plzeňské lokomotivy má řádné smlouvy, už před dvěma měsíci omezila spolupráci se Škodou jen na finančně kryté zakázky. Jaké by byly důsledky případné nedobytnosti pohledávek v plzeňské Škodě pro zaměstnance českobudějovické Slévárny, to její technickovýrobní náměstek odmítl včera blíže specifikovat. (ria) 
review Jedinečné seance Polský výtvarník a divadelník TADEUSZ KANTOR sjezdil s divadlem CRICOT 2, které založil v roce 1955, takřka celý svět. Nepodařilo se mu však nikdy přijet do Československa. Cricot 2 k nám zavítal až po jeho smrti - nyní vystupuje pod vedením malířky a herečky Marie Stankret-Kantorové v rámci Kafkovských divadelních dnů (dnes ještě v pražském Divadle Labyrint a pozítří v Brně) s proslulou Zemřelou třídou z roku 1975. Kantor zůstával při představení na jevišti, řídil je způsobem takřka "dirigentským" a opravoval detaily jako pečlivý malíř, jenž dokončuje svůj obraz. Díky této preciznosti můžeme Zemřelou třídu vnímat jako dílo na pomezí divadla a výtvarného umění. Prošedivělí muži a ženy v černých šatech vláčející s sebou loutky - fantomy svého dětství - zaplní dřevěné lavice. Útržky z traumatizujících školních zážitků, pedel zpívající rakouskou hymnu, uklízečka - smrt, vyhlášení první světové války, postava vojáka, mechanická kolébka v popředí scény, židovské zpěvy, grotesknost, poezie, stesk i nostalgie... Neživí - nemrtví se opakovaně dávají do nekonečného pochodu v rytmu straussovského valčíku. Vír vzpomínek se usazuje, dramatická seance končí - Kantorovy vzpomínky, vzpomínky na Kantora, probuzená paměť naše i našich předků v nás. "Kantor si jako každý umělec přál, aby dílo přetrvalo jeho smrt," říká Marie Stankret-Kantorová. "Zemřelou třídu jsme vzkřísili, protože to byla jeho vůle. Každé Kantorovo představení je zároveň posledním. Dnes vám ale nemohu odpovědět, zda jsou vystoupení u vás světovou derniérou a jak dlouho ještě bude Cricot 2 existovat." 
news Pojišťovna Škody Mladá Boleslav (brp) - Na dvaatřicet tisíc současných a bývalých zaměstnanců automobilové a. s. Škoda a jejich rodinných příslušníků odevzdalo předregistrační lístky do firemní Zaměstnanecké pojišťovny. Podle slov tiskového mluvčího automobilky Jiřího Hrabovského byla pracovní skupina, která se zřízením této alternativní zdravotní pojišťovny zabývá, takovým zájmem překvapena. Zaměstnanecká pojišťovna Škody bude moci hradit zdravotní péči na vyšší úrovni než Všeobecná zdravotní pojišťovna, protože průměrný plat ve Škodě je vyšší než standardní příjmy pojištěnců VZP. Jak uvedl Jiří Hrabovský, pojišťovna ve Škodě míní věnovat značné prostředky zejména na preventivní lékařskou péči. 
news Změna ve vedení Elektrických drah Praha (sob) - Vedením elektrických drah byl po odvolaném řediteli DP Elektrické dráhy Vladimíru Maršálkovi pověřen jeho bývalý technický náměstek Rudolf Mládek. Odvolání Vladimíra Maršálka generální ředitel DP zdůvodnil tím, že nezvládl svoji úlohu ve vztahu ke spolupracovníkům, což se projevilo neuspokojivou personální situací. Tramvajáci hrozili koncem června stávkou zejména pro neshody se svým ředitelem. 
caption Prezidenti Ruska a Kazachstánu Boris Jelcin (vlevo) a Nursultan Nazarbajev ukončili své setkání v Moskvě tenisovým zápasem - výsledek agentura nevydala 
sport řev motorů ST. AGATHA (Rak.) - Alpsko-dunajský pohár v závodech automobilů do vrchu: F-3: 1. Mičánek (5. celkově), N nad 2000 ccm: 1. Gabal (Rak.), 2. Charouz. 
comment všimli jsme si NENÍ PRÁCE JAKO PRÁCE Titul mistra ČSFR v duatlonu (běh, kolo, běh) získal Miloš Fox (24) z Lázní Bělohradu. Ten je v současné době nezaměstnaný, neboť po zvýšení úvazku ve školství nemohl vzhledem k tréninkům a závodům dál pracovat jako vychovatel. Jeho výsledky mu však dávají naději na slušnou obživu - minulý týden vyhrál v rakouském Eisenstadtu a nyní v Nitře získal prémii 5000 Kčs. V dohledné době má podepsat v Bělohradě profesionální smlouvu. Zcela opačným případem je druhý v cíli Otto Suchomel (30), který pracuje na směny jako údržbář v pardubickém bazénu. Většinu výjezdů k závodům do zahraničí odmítal s tím, že má šichtu. 
topic_interv Vláda navrhuje "premiérský systém" POSLANEC JIŘÍ PAYNE (ODS) O ČESKÉ ÚSTAVĚ Na pátečním jednání projevila komise ČNR pro přípravu ústavy zásadní nesouhlas s vládním návrhem. Co považujete za jeho základní chybu? "Principiální otázkou ústavy je vyváženost jednotlivých složek moci. Vládní návrh předpokládá výrazně premiérský systém - ostatní složky moci jsou mu více či méně podřízeny." V čem konkrétně? "Premiér má právo odvolávat ministry, na druhé straně může odmítnout jejich demisi. Zatímco prezident je odpovědný parlamentu alespoň za vlastizradu, vláda a premiér nemají žádnou zákonnou odpovědnost. Právo rozpustit poslaneckou sněmovnu má sice prezident, ale jedině se souhlasem premiéra - obdobný princip je v podstatě u všech prezidentských pravomocí. Vláda by podle svého návrhu dokonce měla vliv i na ústavní soud, jehož třetinu by jmenovala. Tato opatření, spočívající v posílení výkonné moci, jsou namístě v krizových situacích. Otázkou je, zda jsou právně zakotveny i ochranné mechanismy parlamentní kontroly. Ty vládní verze postrádá." 
news Vlaky kyvadlově Žďár nad Sázavou (bod) - Počet spojů mezi okresním městem a Novým Městem na Moravě v pracovních dnech se zvýší od příštího týdne téměř na dvojnásobek. Na projekt zintenzívnění ekologicky vhodnější vlakové dopravy přispějí i oba městské úřady a o pomoc byly požádány i významné podniky. O stotisícovém příspěvku rozhodne začátkem října okresní shromáždění. Pokud se tato kyvadlová doprava osvědčí, měla by být rozšířena až do Bystřice a později i na trať do Velkého Meziříčí. 
review S Turrellem za světlem V PRAŽSKÉM BELVEDÉRU DALŠÍ NETRADIČNÍ VÝSTAVA Výstava Jamese Turrella v pražském Belvedéru bude určitě kontroverzní. Tento jedenapadesátiletý Američan totiž představuje svůj projekt, který s výtvarným uměním v tradičním pojetí nemá vlastně nic společného. Ovšem jenom zdánlivě. Perceptual Cells - vjemové buňky. Tak expozici nazval. Vejdeš do renesanční stavby, vnímáš vznosný prostor. Potom uvidíš cosi, co by mohlo být: telefonní budkou nebo WC nebo kabinkou pro peep show nebo plynovou komorou nebo... Vstoupíš tedy dovnitř - se smíšenými pocity, v nichž se dá rozeznat nervozita z kontaktu s neznámým i zvědavost. Přitáhneš dveře, jsi sám, nad hlavou se klene světelná kopule. Mačkáš páčky, neony plynule přecházejí ve škály modré a červené, stroboskop ten malý prostor rozkmitá. Soustředíš se. Nemyslíš na nic než: světlo. Jako by se buňka kolem tebe roztahovala, když chceš, dostaneš se jinam. Bez drogy. Tato buňka se jmenuje Close Call. V jiné, připomínající dřevěný stan, se můžeš položit na jednoduché lehátko, hlava opět pod klenbou kopule, neony však ovládá technik. Ten tě i po čase spustí k zemi. A tak dále, buňky jsou čtyři, k nim ještě Düsseldorfský světelný salón s proprietami staršího typu. Výstava měla premiéru na jaře v Düsseldorfu a Turrell v ní poprvé opustil koncepci svých rozsáhlých krajinných projektů, jež realizuje ať už v Arizoně, nebo Irsku; i ty jsou pochopitelně o světle. V Belvedéru, jsi-li schopen se deset nebo patnáct minut oddat působení specifického prostředí, na první pohled spíše nepříjemného, můžeš prožít do 11. října katarzi. Díky věcem pohříchu technického rázu. A ještě douška k pochopení: James Turrell byl jako odpůrce války ve Vietnamu ve vězení."Aby mě tam neprobodli nebo neznásilnili, choval jsem se tak, abych se dostal do samovazby... Cela je krutá věc, nedá se tam stát, ani ležet, protože je příliš malá. Má na vězně doléhat i psychicky: je trestán absolutní tmou. Zvláštní věc, zjistil jsem, že nikdy není nic bez světla. I když všechno světlo pohasne, můžeme je vnímat i potom." 
comment Evropa nabízí určité jistoty, jejich věrohodnost je ale malá komentáře Evropa nabízí určité jistoty, jejich věrohodnost je ale malá STOJÍME NA HISTORICKÉM ROZHRANÍ Pohled na výsledky nedělního francouzského referenda nechtěně vyvolává vzpomínky na léta studené války. Stála miliardy dolarů, nebyla založena na žádném racionálním základě, ale vzešlo z ní něco, co dnes postrádáme. Sice rozdělená, ale klidná Evropa. Krach komunistického systému, následný demokratizační proces ve východoevropských zemích i složitě pokračující integrace západní části kontinentu nám představují Evropu novou. Najednou jsme místem, kde zuří nacionalistická válka, kde se rozpadají státy, kde prochází krizí měnový systém, kde třetina až polovina obyvatel vyspělých Evropských společenství netouží po těsnějším propojení. Evropa se v současnosti organizuje a definuje sama. Z larvy studené války se těžce klube něco, co nabývá forem, jež ještě nemůžeme dobře předvídat. Čím více se ale Evropa mění, tím méně jistot, jak se zdá, nabízí. Konference o bezpečnosti a spolupráci (KBSE) je přes všemožnou snahu ovlivnit běh událostí prakticky nefunkční. I tak silné vojenské seskupení, jakým je bezesporu NATO, nemá mechanismy a možnosti účinně zasáhnout do krvavé lázně na Balkáně. S nadějemi, a to nejen v chaosem a těžkostmi postižené střední a východní Evropě, se zraky všech obracely k Evropskému společenství a jeho integračnímu procesu. Tvrzení, že právě zde najdou staré i nové demokracie klidný přístav na rozbouřeném evropském moři, ale dostávají rány z mnoha stran. Od dánského odmítnutí Evropské unie až po rozpad Československa. Evropa jako celek tedy zdánlivě nabízí určité jistoty pro klidný a úspěšný vývoj. Události poslední doby jsou ale úplně jiné než v posledních desetiletích. Nelze než věřit, že evropské hledání dospěje k něčemu lepšímu. Nelze ale ani přehlížet obavy, že se nebudeme za čas nijak lišit od tradičního kotle národnostních konfliktů. 
news V Abcházii narůstá napětí STOP NESMYSLNÝM BOJOVÝM OPERACÍM Suchumi - Členové třístranné komise pověřené kontrolou dodržování příměří v Abcházii vyzvali národy Gruzie a Abcházie, aby zastavily nesmyslné bojové operace. Ve včera zveřejněném dokumentu upozorňují, že přes dohodnuté příměří v Abcházii pokračují boje, umírají lidé, hoří domy a množí se loupeže. Suchumsko-abchazský metropolita, gruzínský patriarcha David dnes zaslal poselství nejvyššímu představiteli muslimských věřících Kavkazu Allašukurovi Ulislamovi. Zdůraznil v něm, že významný podíl na nynější kritické situaci v Abcházii mají ozbrojené oddíly Konfederace horských národů Kavkazu, jež "bojují pod zástavou islámu a jménem Alláhovým". Na parlamentních volbách plánovaných na 11. října závisí budoucnost Gruzie. Uvedl to včera předseda gruzínské Státní rady Eduard Ševardnadze. V případě, že se volby neuskuteční, "zavládne v zemi chaos a bude nastolena vojenská diktatura". Ševardnadze upozornil, že za takové situace odstoupí ze své funkce. 
caption FRANCOUZSKÉ "ANO" MAASTRICHTU ODVRÁTILO KATASTROFU, ALE KONTINENT NEMÁ JEŠTĚ ZDALEKA VYHRÁNO 
caption Pramen: FSÚ GRAF: MF DNES Ceny zemědělských výrobků jsou zjišťovány u státních, družstevních a soukromých výrobců. Jde o dřívější kategorii nákupních cen, které jsou placeny výrobci za jeho výrobky. Nejsou sledovány prodeje ve vlastní obchodní síti a prodeje vlastním zaměstnancům. Jde o soubor 130 cenových reprezentantů. (jš) 
news LSU versus Macek Praha (jet) - Místopředsedu federální vlády Miroslava Macka (ODS) kritizoval na včerejší tiskové konferenci LSU poslanec FS Josef Daněk za faktickou likvidaci federálního orgánu pro životní prostředí. Tato věc společně s podnikatelskou činností M. Macka je důvodem, proč chce LSU iniciovat jeho odvolání z vládní funkce. Josef Daněk rovněž uvedl, že tři až pět poslanců vládní koalice ve federálním parlamentě zřejmě přejde k LSU, protože nejsou spokojeni s řešením ekologických otázek. 
weather jak bude? POČASÍ: Dnes bude v ČR polojasno až oblačno, v Čechách místy, na Moravě jen ojediněle, při přechodně zvětšené oblačnosti přeháňky nebo i bouřky. Nejnižší teploty 13 až 9 st. C, nejvyšší 19 až 23 st. C, v 1000 m kolem 17 st. C. Slabý jihovýchodní vítr. V sobotu a v neděli bude v ČR skoro jasno, ráno v údolích místy mlhy. Noční teploty 12 až 8, denní 22 až 25 st. C. (V SR bude dnes jasno až polojasno.) V sobotu vychází Slunce v 06:52 a zapadá v 18:49, Měsíc vychází v sobotu v 06:54 a zapadá v 18:19. REKORDY DNE: Nejvyšší teplota 26.5 st. C . Dlouhodobý normál je 13.8 st. C. TURISTICKÉ OBLASTI: Atény - 
news Schůzka republikových vlád 6. října v Židlochovicích MEČIAR PRO DOHODU NÁRODNÍCH RAD Norimberk (mru, ČSTK) - Slovenská a česká vláda se setkají na společném jednání 6. října v Židlochovicích. Řekl to včera slovenský premiér Vladimír Mečiar novinářům po pracovním obědě účastníků norimberské konference podunajských zemí. Mečiar oznámil, že nejdůležitějšími body jednání obou vlád budou návrhy celní unie, společného trhu a pravděpodobný vývoj v měnové oblasti. "Začínáme se společnou měnou do doby, než se připraví národní měny a přejde se na kurs jedna ku jedné. V určitém časovém horizontu se přehodnotí stav hospodářství, vývoj rozpočtů a hodnota koruny, a pokud by to nevycházelo, změní se kursy," řekl Mečiar na otázku, jaká je jeho představa o budoucím měnovém vývoji. Nejlepším způsobem zániku federace by podle jeho slov byla dohoda národních rad, kterou by na Slovensku potvrdili občané v referendu. Vyslovil předpoklad, že dohoda by mohla být připravena do konce října a podepsána v listopadu. Mečiar rovněž řekl, že Slovensko po dosažení plné svrchovanosti 1. ledna 1993 navrhne Německu uzavření nové mezistátní smlouvy. Předseda české vlády Václav Klaus k tomu však novinářům řekl, že jednání s bavorským premiérem Streiblem vedli spolu v tom duchu, že smlouvu už máme a jde jen o technickou otázku, jak ji rozdělit na dva nástupnické státy Československa. "Nevím, co je to za iniciativu slovenské strany. Nikdy jsem o ní neslyšel," řekl Klaus. 
sport První úspěch Krče Hilversum - (Od našeho spolupracovníka) Softbalisté pražského Sokola Krč vyhráli včera první zápas Poháru mistrů evropských zemí v nizozemském Hilversumu nad francouzským celkem Broken Arms 19:2. Francouzi překvapili favorizovanou Krč nečekaně slabou hrou. Další zápas: Hilversum - Borgerhout (Belg.) 20:0. 
sport Změlík: světový rekord! Olympijský vítěz Robert Změlík vytvořil včera ve Vítkovicích nový světový rekord v hodinovém desetiboji výkonem 7897 bodů. Vymazal tak Holanďana Oelmana (7575 bodů) ze světových tabulek. Soutěž začala v 17.50 před zaplněným stadiónem - 15000 diváků! V 18.35 startoval Robert ve dvojici s Maďarem Szabóem. V cíli stovky je čs. atlet o 15 setin sekundy dříve. Ihned se přesouvá na dálku. Se 764 cm není spokojen, třetí pokus přešlapuje a míří ke kouli. "Kdyby Robert neudělal dneska osm tisíc, byla by to ostuda," směje se Imrich Bugár a dodává: "Je fantasticky vyhecovaný. Dneska mě moc potřebovat nebude. Spíš ho budu muset brzdit, aby neztratil příliš mnoho sil hned na začátku." Výšku Změlík zvládá bez problémů. Podobně i 400 m, 110 m překážek a disk. Avšak shazuje i na druhý pokus základ v tyči 460 cm. Robert neztrácí kamennou tvář a napotřetí je úspěšný. 480 cm pak zdolal na první pokus. V 19.25 hod. po neúspěchu na 500 cm jde Změlík raději házet oštěpem. Masér Křížek mu tejpuje bolavý loket. Do startu poslední disciplíny zbývá necelých deset minut. 60.34 m znamená výborných 743 bodů. Při běhu na 1500 metrů stačí ke světovému rekordu čas 5:20 min. V 19.35 Změlík vyráží na trať spolu s Szabóem. Robert je v cíli pár sekund za svým soupeřem, ale výsledný čas 4: 55.16 znamená 568 bodů a rekord! 
caption PŘEDSEDA BAVORSKÉ VLÁDY Max Streibl spolu s premiéry Václavem Klausem a Vladimírem Mečiarem pózovali včera v Norimberku pro fotografy během zahájení třetí konference šéfů vlád Pracovního sdružení podunajských zemí 
news Objev velké zásilky Semtexu Brno (vin) - Padesát tři kilogramů trhaviny Semtex, 90 elektrických rozbušek a několik zbraní odhalila zásahová jednotka brněnské policie v osobním voze, který stál na parkovišti v Brně-Komárově. Zajištěný Semtex byl vyroben před rokem 1990, neobsahuje tedy rozptýlené kovové částice, takže není zjistitelný detekčními přístroji. Zvláště pro tuto vlastnost dosahuje na černém trhu v Německu cena jednoho kilogramu "čistého" Semtexu 6000 marek. Policie sdělila, že je jí původ Semtexu znám, odmítá ho však zveřejnit vzhledem k pokračujícímu vyšetřování. 
comment poznámky OD HAVLA KE KOTASOVI Již šest kandidátů na funkci federálního prezidenta usilovalo o hlasy poslanců FS. S výjimkou Václava Havla byli všichni odsouzeni k neúspěchu již předem. Z nejrůznějších příčin: od nepřízně některé z rozhodujících parlamentních stran až po vlastní politické indispozice. Předem daný negativní výsledek má za následek volání, že volba hlavy státu se stala fraškou. Často se objevuje i argument, že naší mezinárodní prestiži takové volby prvního muže (ženy) země neprospívají a parlament by je měl přerušit do doby vyjasnění státoprávních problémů. Ani parlament si však nemůže dělat, co chce. Vážou ho totiž hned dva zákony, které volbu prezidenta upravují. Jeden z nich je dokonce zákonem ústavním. Ten "obyčejný" již poslanci nedávno novelizovali tak, že po každých dvou kolech následuje šestitýdenní pauza. Stalo se tak poté, co při původní dvoutýdenní hrozila skutečná devalvace tohoto aktu. Právní pravidla pro volbu prezidenta ale nelze měnit každý měsíc s ohledem na momentální politickou situaci. Takový právní voluntarismus by naší mezinárodní prestiži prospěl méně než několik neúspěšných voleb. Na druhé straně nejsou daleko od pravdy výhrady, že někteří poslanci by do budoucna měli mít více soudnosti či politické kultury a navrhovat kandidáty, kteří z volby - byť neúspěšné - neučiní frašku. V plejádě kandidátů od Havla ke Kotasovi se tak už nejednou stalo. 
description Kdo může za rozpad Československa? přečetli jsme Kdo může za rozpad Československa? Pohled na vývoj událostí v Československu vede k závěru, že zatímco slovenský ministerský předseda Vladimír Mečiar rozpad Československa vyprovokoval, odpovědnost za zánik federace nesou český premiér Václav Klaus a bývalý prezident Václav Havel. Většina Čechů a Slováků je z rozpadu federace na dva státy smutná, protože byli hrdí na Československo, ze kterého vytvořili nejlepší demokracii východní Evropy. Veřejnost si uvědomila, jak nebezpečnou a ďábelskou hru oba ambiciózní a vůči sobě nepřátelští ministerští předsedové hrají, když Vladimír Mečiar navrhl konfederaci s mezinárodně- právní subjektivitou pro Slovensko. V. Klaus s buldočí vytrvalostí trval na jednom státě a jedné subjektivitě. V. Mečiar, který si uvědomuje hospodářskou slabost Slovenska, začal naznačovat ústup z extrémních postojů v přesvědčení, že mu V. Klaus nabídne rozsáhlé ústupky, aby zachoval federaci. V. Mečiar nepochopil skutečné záměry V. Klause a zjistil, že je v úzkých, až když český premiér potvrdil, že je připraven souhlasit s nezávislostí Slovenska. V. Mečiar si pozdě uvědomil, že se přepočítal a že V. Klausovi ve skutečnosti jde o českou nezávislost, kterou nezbytně potřebuje, aby mohl pokračovat ve svých reformách bez vměšování bývalého komunisty Vladimíra Mečiara, jenž vzhledem k vysoké nezaměstnanosti na Slovensku a levicovému zaměření hlavních politických stran musí sledovat více socialistické přístupy. Premiér Klaus tedy dostal to, co chtěl. Jediným východiskem pro V. Mečiara bylo kapitulovat - tedy přijmout rozdělení státu. Proč je však vinen i Václav Havel? Čeští a slovenští disidenti po sametové revoluci měli dvě různé organizace a neučinili nic, aby vytvořili politickou základnu pro jednotné Československo. V. Havel ani nikdo jiný si neuvědomil, že by to mohlo ohrozit novou demokracii. Když koncem roku 1991 bývalý prezident pochopil, že země míří k rozpadu, předložil pět ústavních návrhů, z nichž jeden umožňoval vyhlásit referendum. Neudělal však nic, aby své návrhy prosadil, a tak byly v parlamentu poraženy. Buď naivně spoléhal na svůj politický vliv, nebo se mu nedostávalo rozhodnosti. Přestože nebyl účastníkem posledních jednání, lze říci, že prokázal nedostatek politického důvtipu, soudí po svém návratu z ČSFR vědecký pracovník washingtonského Brookingsova ústavu Henry Brandon. 24. 10. 1992, THE NEW YORK TIMES 
news Ministr ho nepřemluví Praha (jd) - Podle včerejší informace stálého zpravodaje ČSTK v New Yorku potvrdil československý ministr zahraničí Jozef Moravčík údaj o tom, že jeho náměstek Martin Palouš požádal o uvolnění z funkce. Ministr řekl, že se již pokoušel M. Palouše přemluvit ke změně jeho postoje a že to zkusí ještě jednou, než jeho žádost o uvolnění předá federální vládě. Zpravodaj MF DNES se včera telefonicky spojil s M. Paloušem, který řekl, že ho "ministr nepřemluví". Podle jeho slov důvody k demisi, které začátkem týdne sdělil tisku, trvají. Připomeňme, že M. Palouš napsal abdikační dopis sestávající ze dvou vět. Ve vysvětlení pro tisk pak uvedl, že se "nedokáže ztotožnit s úkolem, který dnes Černínský palác má, a nelíbí se mu, jak tyto procesy probíhají". Podle některých zpráv z kuloárních zdrojů by mohl pan Palouš v budoucnu zastávat místo buď na novém českém ministerstvu zahraničí, či působit na některém diplomatickém postu. 
collection KRÁTCE Poplival uniformu Na zasedání Rady obrany státu (ROS) v pondělí předloží ministerstvo obrany návrh, týkající se případného rozdělení Československé armády, který bude obsahovat možné termíny a důsledky. Vychází z politické dohody ODS a HZDS, řekl ministr obrany Imrich Andrejčák. Haag? Nepřijatelné Projednávání sporu o Gabčíkovo u Mezinárodního soudního dvoru v Haagu, které navrhl předseda maďarské vlády Antall, by čs. premiér Stráský považoval za krok. Napsal to v dopise Voloďovi. Mečiarův meč Nulté číslo nového východoslovenského regionálního deníku s názvem Lúč vyšlo včera v Košicích. Podle představitelů redakce to budou seriózní a kultivované noviny, které budou sloužit věrně V. Mečiarovi. Havel nikdy nepil V. Havel se nikdy neléčil v protialkoholní léčebně, sdělil tajemník bývalého prezidenta V. Hanzel v souvislosti s tvrzením poslance ČNR Nováka (SPR-RSČ), že Havel byl pacientem protialkoholní léčebny v Želivu. FBIS u klíčové dírky Náměstek ředitele FBIS S. Devátý potvrdil, že na sněmu Antikomunistické aliance (AA) FBIS použila zpravodajskou techniku, a to s odůvodněním, že odbor vnitřní bezpečnosti FBIS vyšetřoval únik tajných informací. 
news Za hranicemi lze kufry poslanců prohlížet Praha (rg) - Novela celního zákona umožňuje poslancům překračovat hranici republiky, aniž jim čeští celníci mohou prohlédnout zavazadla. Celníci jiných zemí však nemají důvod toto omezení ve vztahu k poslancům českého parlamentu dodržet a mohou jim zavazadla kontrolovat. Imunita se totiž v zahraničí vztahuje pouze na ty osoby, jež jsou v té které zemi oficiálně akreditovány. Potvrdil nám to ministr spravedlnosti Jiří Novák. Část poslanců přitom zdůvodňovala požadavek na zrušení celní kontroly osobních zavazadel právě tím, že v nich často převážejí tajné dokumenty, které by se neměly dostat do nepovolaných rukou. Žádný z poslanců však v tomto volebním období nepožádal speciální diplomatickou kurýrní službu o transport důvěrných listin přes hranice. Řekl nám to vedoucí kurýrního oddělení ministerstva zahraničí Antonín Chundela. Podobnou žádost nezaznamenalo v posledním půlroce ani oddělení parlamentu. Pro disponování s tajnými dokumenty neexistuje podle právního oddělení sněmovny žádná vnitřní parlamentní norma. Poslanci jsou však povinni dodržovat zákon o ochraně státního tajemství. Ten upravuje povinnosti osob, které jsou nositeli především vojenských a hospodářských informací. Členové branného a bezpečnostního výboru mají například k dispozici přísně tajné vnitřní rozpočty resortů vnitra a obrany. Právní experti doporučují, aby při každém vyvezení důvěrných materiálů za hranice státu byla používána kurýrní služba ministerstva zahraničí fungující na základě Vídeňské úmluvy o diplomatických stycích. 
news Při zákroku byla chlapci zavedena speciální elektroda do vnitřního ucha. Dítě bude muset trvale u sebe nosit přijímač zvuku o velikosti malé kabelky. Přijímač přemění zvukové vjemy na elektrické impulsy, které budou přiváděny kabelem přes další přijímač, umístěný pod kůží v jamce za uchem až na elektrodu a následně na sluchový nerv. Už loni se stejné operaci v Hannoveru úspěšně podrobil jiný šestiletý český chlapec. Další operace se plánuje v Motole na začátek příštího roku a provedou ji motolští lékaři. 
news Neznámý ubodal strážného Prostějov (jh) - Kriminalistům zatím uniká vrah 58letého strážného soukromé bezpečnostní služby v Prostějově. Mrtvého muže s mnoha bodnými ranami na krku, hrudníku a zádech našli ve středu ráno na nádvoří objektu pracovníci závodu firmy Prestol. Strážnému, který podle soudní pitvy vykrvácel, vrah ukradl služební pistoli s náboji a vloupal se také do kanceláře firmy. Na nádvoří odcizil i zaparkovanou Škodu 120, ale vozidlo odstavil nedaleko objektu. 58letý muž je letošní 16. obětí násilné trestné činnosti na jižní Moravě. 
news Výpis z CKP vyzvedlo přes milion akcionářů Praha (jd) - Výpis o vlastnictví akcií si do konce června vyzvedlo 1074000 z celkového počtu zhruba 1.9 milionu individuálních investorů. Oznámili to včera představitelé Centra kuponové privatizace. Tím byla podle nich prakticky ukončena první vlna kuponové privatizace. Zbylí akcionáři obdrží v průběhu července výpis prostřednictvím pošty. Pokud se doklad nedostane ke svému adresátu, bude vrácen zpět do CKP a po 31. 8. 1993 skartován. Jeho majitel tím však akcie neztrácí, pro získání nového výpisu bude však muset využít placené služby CKP. 
comment Smutný příběh kufrů Věru zvláštní stav vymyslela sněmovna středečním hlasováním o novele celního zákona. Poslancům nebude smět celník nahlédnout do zavazadel, nebude smět zkontrolovat, zda si nevezou v náprsní kapse z dovolené zlatou cihličku na horší časy. Nicméně zákonodárci musí platit z dovozů clo i daň. Poslanec se tak stává podivuhodnou podvojnou postavou. Jedna jeho část vypadá jako normální občan, druhá polovina požívá při návratu z ciziny sladké výhody imunity. Přitom je veřejnosti předkládáno k věření, že všichni poslanci jsou hodní a pracovití lidé, a proto není třeba zákonodárce-cestovatele kontrolovat. Jde o zcela pomýlenou představu. Poslanec je člověk jako každý jiný. Fakt, že byl zvolen svými spoluobčany a pověřen úkolem tvořit zákony, ještě neznamená, že tím dostává punc čistoty a ryzosti charakteru. Jeho imunitu je třeba chápat pouze jako ochranu před případným postihem za slova pronesená ve sněmovně či při politické činnosti, nikoli jako legitimaci privilegovaných vrstev. Český parlament systematicky pracuje na tom, aby ztratil poslední kousky důvěry, které v něj občané mají. Popularita zákonodárců soustavně klesá. Není se čemu divit. Arogantnost rozhodnutí sněmovny ve smutném příběhu kufrů je zjevná. Přesto není parlament tak špatný, jak se může zdát. Tentokrát však jeho lepší část v prvním kole prostě prohrála. Je třeba začít druhé. Hlavní odpůrce nedotknutelnosti osobních zavazadel Vladimír Budínský (ODS) krátce po hlasování prohlásil, že je třeba předložit novou novelu. Poslanci tedy dostanou příležitost alespoň k reparátu. Souhlas a odpor ve věci kufrové imunity šel v mnoha případech napříč stranami. Poslanci, kteří hlasovali pro schválený text, by nyní měli pocítit nevoli svých voličů bez rozdílu, zda jsou na pravici či levici. Nejde totiž o politiku, ale tentokrát opravdu o princip. 
review tipy Dnes The Hooters: Out Of The Body - Letošní rok se nese ve znamení návratu k rockovým kořenům. Takové je i album americké šestice vydané u firmy MCA, jež je součástí BMG. Umírněný kytarový rock naplňují ohlasy šedesátých let i country rocku. Řadu písní podmalovávají Hammondovy varhany, v dalších najdeme mandolínu - v úvodním Twenty Five Hours Of A Day i housle. Jižanský původ kapela nezapře. (aš) Pension pro svobodné pány - Jedno z nejúspěšnějších představení v historii pražského Činoherního klubu nastudoval režisér Jiří Krejčík v roce 1965, filmovou verzi bláznivé komedie natočil o dva roky později. Hravý herecký koncert přináší i po letech doklad, že "pouhá" zábava může mít profesionální parametry. Vysílá ČT 1 ve 20.40 hodin. (spa) 
weather PŘEDPOVĚĎ NA DNEŠEK: Skoro jasno až polojasno. Nejnižší ranní teploty 10 až 7 st. C, nejvyšší odpolední 23 až 27 st. C. Teplota v 1000 m kolem 17 st. C. Zpočátku bude vát slabý proměnlivý, postupně jižní až jihozápadní vítr 3 až 6 m/s. SOBOTA A NEDĚLE: V sobotu bude jasno až polojasno, koncem dne od západu v Čechách oblačno s bouřkami a přeháňkami. Ranní teploty 17 až 13 st. C, odpolední 26 až 30 st. C, na Moravě až 32 st. C. V neděli očekáváme oblačno až zataženo se srážkami, místy i bouřky, teploty 18 až 22 st. C, na Moravě až 27 st. C. OZÓN: Koncentrace ozónu v ozónové vrstvě nad naším územím je 9 % pod dlouhodobým průměrem. SLUNCE: Erupční aktivita slabá, geomagnetické pole slabě porušené. V sobotu vychází Slunce v 05:02 a zapadá ve 21:08, Měsíc vychází v sobotu ve 23:30 a zapadá v neděli ve 13:12 hodin letního času. REKORDY DNE: Nejvyšší teplota 33.6 st C byla v roce 1828, nejnižší 8.5 st. C v roce 1948. Dlouhodobý teplotní normál - 19.5 st. C. Přímořská letoviska Riviéra: Nice - jasno, teplota vzduchu 25/teplota vody 21 st. Celsia. Costa Brava: jasno 25/24. Kanárské ostrovy: skoro jasno 25/21. Mallorca: skoro jasno 27/23. Tunis: polojasno 27/23. Turecko: Izmir - oblačno 31/23. Malta: oblačno 26/25. Kréta: jasno 28/24. Kypr: skoro jasno 31/25. Řecko: Soluň - oblačno 26/24. Jadran: skoro jasno 27/25. Itálie: Benátky - skoro jasno 25/24. Bulharsko: Varna - zataženo 20/21. Počasí ve světě Amsterdam: přeháňky 21/13 Atény: jasno 32/22 Berlín: přeháňky 27/14 Bratislava: jasno 24/12 Budapešť: jasno 28/18 Frankfurt: přeháňky 26/15 Helsinky: polojasno 19/14 Istanbul: jasno 30/18 Kodaň: přeháňky 23/13 Lisabon: jasno 31/18 Londýn: přeháňky 21/9 Madrid: jasno 33/18 Montreal: polojasno 27/14 Moskva: polojasno 21/12 New York: polojasno 36/26 Paříž: přeháňky 27/11 Řím: jasno 30/19 Varšava: polojasno 22/13 Vídeň: jasno 26/17 Ženeva: jasno 28/16 
caption Desetibojař Robert Změlík při své jedenácté disciplíně - štafetě na 4 x 100 m, ve které na mistrovství ČR dofinišoval pro stříbrnou medaili 
collection Podpisová akce za propuštění Tysona Indianapolis - Přátelé amerického profesionálního boxera Mika Tysona, který sedí od roku 1992 ve vězení za znásilnění uchazečky o titul černé královny krásy Desiree Washingtonové, shromáždili tři tisíce podpisů pod žádost o jeho propuštění. Dokument bude předán soudkyni Patricii Giffordové, která bývalého mistra světa poslala za mříže. Kopie žádosti bude vystavena na tradiční výstavě v Indianapolisu, při které Tyson Washingtonovou znásilnil. Fanoušci vyhrožují vyšetřujícímu soudci Marseille - Vyšetřující soudce Beffi, který se zabývá úplatkářskou aférou Ol. Marseille, dostal několik výhrůžných dopisů, jejichž autory jsou s největší pravděpodobností fanoušci jihofrancouzského fotbalového týmu. Listy obsahují i hrozby, že bude zabita soudcova manželka, pokud nebude vyšetřování ukončeno. Majitel a předseda klubu Bernard Tapie, jehož soudce Beffi ve středu vyslýchal, prohlásil, že jde o pokus zničit klub a jeho osobně. 
news Blažek po operaci Praha - Start současného nejlepšího českého moderního pětibojaře Petra Blažka na MS v Darmstadtu je ohrožen. Dvojnásobný stříbrný medailista z ME v Sofii utrpěl při hře paintball (střílení barvícími kuličkami) při úniku před zásahem poranění vnitřního menisku levé nohy a musel se podrobit operaci. Příští týden by měl přejít do domácího ošetření. 
news Armáda testuje nové letadlo vyvinuté firmou Let Kunovice Kunovice (do) - Malý dopravní letoun L-610 M vyvinutý v akciové společnosti Let Kunovice by měl postupně ve výzbroji české armády nahradit zastaralé typy AN-24, AN-26, AN-30 a L-410. Uvedl to včera velitel letectva a protivzdušné obrany Jan Ploc. Podle něj by armáda do roku 1998 potřebovala osm až dvanáct nových letadel L-610 M. Let Kunovice včera armádě půjčil bezplatně pátý prototyp nového letounu. Vojsko totiž provádí se stroji zvláštní zkoušky, protože obvyklé civilní certifikáty pro armádní potřeby nestačí. Letadlo L-610 M bude armáda testovat ve Výzkumném ústavu letectva v Praze-Kbelích. Souběžně by se mělo začít pracovat i na transportní verzi L-610 M, která by odpovídala vojenským požadavkům. Prototyp půjčený armádě je vybaven motorem z Motorletu Jinonice. Let dokončuje i certifikaci modifikace L-610 G s motorem americké firmy General Electric. Tato verze má nižší spotřebu paliva a asi dvakrát delší dolet. Zatím není rozhodnuto, zda armáda bude v budoucnu používat oba typy - M i G, nebo jen verzi s naším motorem M-602. 
news Export techniky do Rakouska klesl České Budějovice (ria) - Stěžejní výrobci zemědělské techniky v České republice, jimž letos výrazně poklesl export do Rakouska, nebudou vystavovat na tradičním celorakouském zemědělském veletrhu v Riedu, kde se od 28. srpna do 5. září představí na dva tisíce domácích i zahraničních firem. Podle prezidenta veletrhu Fritze Rachera české firmy neprojevily o účast na výstavě zájem. 
collection televize POLSKO 1 2 RAKOUSKO ORF 1 ORF 2 
caption Vojáci gruzínské Národní gardy pozorují pozice abcházských separatistů u vesnice Tamiši, která leží v oblasti, kde už několik dní panují intenzívní boje 
news Pohotovost ruských lodí vůči Číně Moskva - Velení ruské tichomořské flotily nařídilo všem bojovým plavidlům a pomocným lodím, které operují v oblasti Východočínského moře, aby zajistily ochranu ruských obchodních a rybářských lodí v této oblasti. Oznámila to včera ruská agentura ITAR-TASS s odvoláním na dobře informované zdroje. Rozkaz velení tichomořského loďstva následoval poté, co čínští pohraničníci ve středu v této oblasti ostřelovali ruskou obchodní loď Valerij Volkov, plující s nákladem kovů z ruského dálnovýchodního přístavu Vladivostok do čínského přístavu Sin-kan. Zároveň ji podle ITAR-TASS zadrželi a podrobili "ponižující" prohlídce. Ruská agentura s odvoláním na výše uvedené zdroje rovněž sdělila, že velení tichomořské flotily rozhodlo uvést neprodleně do pohotovosti k okamžitému vyplutí do místa incidentu část bojových lodí a plavidel flotily, které jsou na základnách. Ve Východočínském moři již podle agentury ITAR-TASS hlídkuje protiponorková loď Petropavlovsk, cvičná loď Borodino a řada pomocných plavidel. 
person_interv Talent jako sebezničující energie "K UZOUFÁNÍ OBYČEJNÉ PLÁNY" REŽISÉRA PETRA LÉBLA V DIVADLE NA ZÁBRADLÍ Praha - Režisér, výtvarník a herec Petr Lébl (1965) na sebe upozornil již v amatérském souboru JELO... inscenacemi od Vonnegutovy Grotesky přes Eliadeho Hada až po Uhdeho Výběrčího. První Léblova režie v profesionálním divadle - hra Egona Tobiáše Vojcev - se na scéně pražského Labyrintu dočkala kontroverzního přijetí: "V horším případě to vypadalo, že si v divadle drží duševně nemocného člověka, v lepším, že jde o propadák," komentuje tehdejší ohlasy P. Lébl. Ale hned s následující inscenací Dorstovy hry Fernando Krapp mi napsal dopis obsadil v anketě kritiků za loňský rok druhé místo. Lébl patří i k tvůrcům televizního Studia Kroměříž a v Divadle Na zábradlí, kde nedávno nastudoval Pokojíček od J. A. Pitínského, je od příští sezóny uměleckým šéfem. V osmadvaceti jste uměleckým šéfem profesionálního divadla. Splnil se tak jeden z vašich snů? "Ocitl jsem se na pokraji splněného snu - z čehož lze odhadnout, že mne brzy někdo bude chtít probudit. Pokusím se ubránit ten spánek co nejdéle - začnu sběrem kaštanů a výrobou budek pro ptáky. Ostatně, o mé sny vůbec nejde. Kdyby se tak podařilo splnit sny těm druhým." Nebojíte se, že vás řada lidí odmítne jako příliš mladého šéfa respektovat? "Myslím, že to nebude otázka věku." Svými inscenacemi - zejména jejich výtvarným pojetím - jste si vysloužil pověst postmodernistického tvůrce. Nastane nyní na Zábradlí postmodernistická éra? "Nenastane. O postmodernismu mluví většinou lidé, kteří se doslechli, že by to mohlo znamenat, 'jako že' se plete do sebe cokoli s čímkoli. Mé plány jsou proti tomu k uzoufání obyčejné: herci budou hrát hry pro lidi." S kým se o splnění svých plánů pokusíte? "Rád bych pozval ke spolupráci režiséry Jana Nebeského, J. A. Pitínského a Hanu Burešovou." Představuje pro vás DAMU školu, která talenty rozvíjí, nebo ubíjí? "Studuji DAMU trpělivě již osm let, žádného ubíjení jsem si nevšiml. Je ale docela možné, že nepatřím mezi talentované studenty." Co si vlastně pod pojmem talent představujete? "Talent je určitý druh energie, která se za ideálních podmínek může dokonce sama zahubit. Je to ale otázka úhlu pohledu: nejde o žádné zničení - jde o směr, směřování, které se - je-li upřímné a zásadní - brzy ztratí z dohledu. Diváci potom stojí na okraji kráteru a vzpomínají: tady byla kdysi vysoká hora, jo, jo." Pověstné jsou vaše dopisy a vzkazy recenzentům. Znamená to, že odmítáte kritiku jako takovou? "Recenzentům píšu proto, že je mi líto, když neumějí to, co viděli, promyslet a pojmenovat. Vadí mi, jak nedostatečně se věnují práci herců. Kdyby tušili, jak jejich pitomé výplody dokážou hercům ublížit, praštili by se přes ruce sami. Z deseti článků o mé předposlední inscenaci jich sedm dopodrobna popisovalo první scénu - tedy první tři minuty hry. Připadalo mi to zvláštní - proč třeba nenapíšou něco o prostředku? Zeptal jsem se na to pana profesora Vyskočila - laskavého a trpělivého patrona mého divadelního snažení - a on se tomu smál." 
news Přilba za 6900 liber Londýn - Přilba Nigela Mansella, loňského mistra světa formule 1 a vedoucího jezdce průběžného pořadí americké série IndyCar byla vydražena v Londýně na aukci za 6900 liber, což je v přepočtu 10230 dolarů. Relikvii získal neznámý majitel za téměř trojnásobek ceny, než se původně předpokládalo. Pořadatelé aukce k dobročinným účelům odhadovali její hodnotu na 2500 liber. 
sport Potíže německých a italských tenistů VE STŘEDU SE DEFINITIVNĚ ROZHODNE, ZDA PILIČ POVOLÁ KARBACHERA Halle, Florencie - Zranění třísel Marca-Kevina Göllnera při turnaji v Gstaadu poněkud komplikuje situaci nehrajícímu kapitánovi německého daviscupového týmu Niki Piličovi před čtvrtfinálovým utkáním se společným týmem České a Slovenské republiky. Střetnutí se hraje tento týden od pátku do neděle na nových travnatých kurtech ve westfálském Halle. "Zatím není známo, o jak závažné zranění jde. V každém případě musím počítat i s alternativou, že Göllner nebude schopen do blížícího se daviscupového utkání nastoupit. Ukáže-li se Göllnerovo zranění vážné, budu muset do družstva povolat Bernda Karbachera. Oficiální stanovisko sdělím ve středu dopoledne," prohlásil Pilič. Již od soboty se v dějišti zápasu připravuje dvojice Carl-Uwe Steeb a Patrik Kühnen, v neděli pak zahájil trénink rovněž Michael Stich. Členové družstva ČR a SR se měli sejít v kompletním složení včera, kdy z turnajů v Gstaadu a Ósace přicestovali Karel Nováček s Petrem Kordou. Tuto dvojici doplní Cyril Suk s Martinem Dammem. Losování střetnutí Německo - ČR a SR proběhne ve čtvrtek v pravé poledne ve sportovní hale v dějišti utkání, začátky dvouher v pátek i neděli stanovili domácí organizátoři na 13. hodinu, sobotní čtyřhra začíná ve 14 hodin. V potížích s nominací k daviscupovému čtvrtfinále se octli kromě Němců rovněž Italové. Jejich nejlepší tenista Omar Camporese se totiž rozhodl podstoupit operaci zraněného pravého lokte, s nímž měl v posledních dvou letech vleklé potíže. Proto bude v souboji s favorizovanými Australany chybět. Trenér italských reprezentantů Adriano Panatta uvedl, že náhradníkem za Camporeseho bude Paolo Cane, který by měl společně s Diegem Nargisem nastoupit ve čtyřhře. Pro dvouhry Panatta počítá se Stefanem Pescosolidem a Renzem Furlanem. 
news Polský pašerák zboží neprovezl Liberec (ouš) - Polského pašeráka i s kontrabandem za téměř 300 tisíc korun dopadli celníci z Habartic na Liberecku. Vozidla naditého spotřební elektronikou si povšiml pohraniční policista na parkovišti ve Frýdlantě. Přivolaní celníci zjistili, že zboží provezl podloudně z Německa. Při vjezdu do naší republiky ho nepřihlásil celnímu dohledu a nezaplatil celní dluh. Cílovou stanicí spotřební elektroniky mělo být Polsko. 
advice V průkazu nemusí být zapsáno státní občanství Praha - Občané České republiky dosud nejsou povinni dát si vyznačit do občanského průkazu státní příslušnost. Řekla to zástupkyně tiskového mluvčího ministerstva vnitra Beáta Berníková. Záznam o státním občanství do nynějších občanských průkazů zapisuje policie na základě dokladů prokazujících toto občanství. Pokud držiteli občanského průkazu vyprší jeho platnost, nebude mu již tento průkaz prodloužen. Občan v takovém případě dostane průkaz nový - identifikační kartu. Staré občanské průkazy zatím platí po dobu, na niž byly vydány. Stále více organizací a firem vyžaduje po zájemcích o zaměstnání, aby měli v občanském průkazu vyznačeno státní občanství České republiky. 
news Chlouba archivu Brno si připomíná sedmisetpadesáté výročí důstojným a veselým způsobem, jak se na evropské město sluší. Avšak ohňostroje dohasnou, dělostřelba a proslovy dozní, mladé a krásné mažoretky i staré a krásné tramvaje zůstanou jen milou vzpomínkou a život půjde dál... Vzdát poctu svému městu při tak historické příležitosti chtěli i historikové. Uvažovali o nových několikasvazkových dějinách Brna, ale z různých důvodů se projekt neuskutečnil. A tak vznikl dobrý nápad vydat tiskem nejcennější poklad městského archivu, právní knihu písaře Jana z poloviny 14. století. Dochovala se v podobě překrásného iluminovaného rukopisu, v němž jsou nejen popsány, ale i vyobrazeny scény ze středověkého městského dění. Rukopis je nevyčerpatelnou studnicí informací nejen o městském právu a jeho institucích, ale i o pestrém životě Brňanů před pěti staletími. Úkolu vydat tento rukopis podle nejvyšších norem současné ediční techniky se ujal profesor Masarykovy univerzity a na slovo vzatý náš odborník v paleografii a jiných pomocných vědách historických, M. Flodr. Výsledkem jeho více než desetileté práce jsou tři sličné svazky textu právní knihy a komentářů. Tato precizní ediční práce je určena především vědeckému světu, ale i zájemci o dějiny města si přijdou na své a mohou si koupit knihu písaře Jana za přijatelnou cenu v městském archivu. Edice slouží ke cti nejen středověkým brněnským právníkům a radním pánům, ale i dnešním otcům města, kteří podporou edice prokázali příkladný vztah k tradicím a vzácnou kulturnost. 
survey Co by vám stálo za další utažení opasku? ANKETA ČTENÁŘŮ Co by vám stálo za další utažení opasku? Za další utažení opasku by mi stálo zaplatit pětiměsíční odstupné ministru Rumlovi za dobrovolné odstoupení z funkce. M. R. Brno Za další utažení opasku by mi stálo zdraví mé a mých blízkých. J. S. Brno Aby se lidi nikde nezabíjeli. Aby se měli rádi a byli víc pokorní. Aby se to odrazilo ve vztazích mezi nimi. Abychom dýchali čistý vzduch. K. Z. Brno Okamžitý zákaz výroby freonových sprejů!!! I. H. Radějov Velice ráda a s nadšením si ještě hodně utáhnu opasek, budu-li vidět, že můj syn vyrůstá ve společnosti, která si více cení lidí hodných, poctivých, přátelských a veselých než hamounů, nadutců a bručounů. Protože pokud člověk žije mezi dobrými lidmi, zjistí, že vlastně skoro žádné hmotné statky k životu nepotřebuje a může být šťastný i s kontem na nule! D. T. Letovice 
other Divošské násilí u Johannesburgu Pretoria (Od našeho spolupracovníka) - Pach spáleného masa visel ve vzduchu. Skupina dvaceti černochů s kmenovými zbraněmi - oštěpy, sekerami a kameny se shromáždila kolem tří hořících těl, ležících za popelnicemi. "Našli jsme psy a pálíme je. Viva, ANC, viva," zněl černošským sídlištěm Katlehong u jihoafrického Johannesburgu ponurý vítězný pokřik věrných stoupenců Nelsona Mandely. Oběti - dva muži a žena - byly příslušníky Svobodné strany Inkatha. O kus dál se ozývala střelba a zoufalý křik. Zabíjení mezi černochy pokračovalo. Široko daleko nebylo vidět žádnou policii. "Žil jsem v sídlišti Katlehong třicet osm let, ale dosud jsem nezažil takové divošství jako v pondělí 5. července v noci a v úterý ráno, když jsem šel zachránit svou sestru," říká Rich Mkhondo. "Byla jako v pasti ve svém domku hluboko v bitevní zóně." V Katlehongu i nedaleké Thokoze bylo obtížné počítat oběti. Policie uvádí, že během šesti dnů zahynulo 92 osob. Obyvatelé černošských sídlišť však hovoří o stovkách mrtvých. "Abych se dostal těmito lidskými jatkami, musel jsem vyjednávat s ozbrojenými mladíky, mnozí z nich nebyli starší než šestnáct roků - a chtěli všechno - peníze, auto a benzín na výrobu dalších pum," tvrdí Mkhondo. "Vysvětli světu, že tu máme také Sarajevo," chtěl po něm jeden z nich. "Moje sestra," říká Mkhondo, "prohlásila, že je to do nebe volající hanba, když musí ona i její sousedé tím vším procházet. Tato země má jedny z nejosvícenějších vůdců v Africe, jenom nevíme, kde vždycky jsou, když lidé umírají jako mouchy." Pokračování na str. 8 
news Vojáci v základní službě musejí opět chodit na vycházky ve stejnokrojích Praha (jkl, jh) - Vojáci v základní službě budou muset od 29. července chodit na vycházky opět ve stejnokroji. Civilní oděv smějí nosit jen na dovolené, a to ještě se souhlasem velitele útvaru. Vyplývá to z rozkazu, který podepsal prezident republiky jako vrchní velitel ozbrojených sil a který doplňuje základní řád. Povinnost nosit stejnokroj i na vycházce se netýká vojáků v záloze povolaných na cvičení. Podněty k tomu, aby vojáci na vycházce opět chodili v uniformách, dávali ministerstvu obrany zástupci měst a obcí, kde vojenské útvary sídlí, a také Vojenská policie. Vojáci v civilu totiž mnohdy využívali anonymity davu k výtržnostem. Představitelé Vojenské policie uváděli, že mohou zasahovat jen proti vojákům v uniformě. Městský úřad ve Vyškově například dosud řeší následky výtržnosti z konce června, kdy vojáci při oslavě zkrácení základní služby na 12 měsíců povalili a zdemolovali jedinou telefonní budku na náměstí v Dědicích a poškodili vzácnou sakuru. Podobné problémy měla nedávno i pardubická radnice. Místní obyvatelé si dokonce chtěli založit jakési oddíly domobrany proti vandalům. Chodit na vycházky v civilních šatech vojákům umožnila polistopadová novela branného zákona a snahy o humanizaci vojenské služby. 
news Překupníci ve vazbě Pardubice - Tři muži z Náchoda, které kriminalisté zadrželi v pátek u motorestu blízko Hradce Králové při pokusu prodat větší množství padělaných stomarkových bankovek, jsou již ve vazbě. Mladí muži, kterým je kolem 24 let, jsou stíháni pro trestný čin padělání a pozměňování peněz a hrozí jim trest odnětí svobody 10 až 15 let. Padělky, které bankovní experti předběžně označili jako průměrně kvalitní, byly předány k podrobnější analýze. Překupníci měli u sebe 172 stomarkových bankovek, které se pokoušeli prodat v poměru deset korun za jednu marku, tj. 1000 korun za kus. Údajně je nakoupili za polovinu. Ve východních Čechách je to za poslední dva roky zatím největší úlovek padělků, uvedla policie. 
news Slezská fotbalová župa se probudila VŠICHNI, KDO FIGURUJÍ V PŘÍPADU "ROZHODČÍ RUŠ", MAJÍ ZASTAVENOU ČINNOST Ostrava - K případu fotbalového rozhodčího Ruše obviněného z braní úplatků se vyjádřil i výkonný výbor Slezské fotbalové župy, který se minulou sobotu sešel na mimořádném zasedání. Výkonný výbor doporučil komisi rozhodčích ČMFS pozastavit delegaci na všech úrovních rozhodčímu 1. ligy Rušovi a zároveň předsedovi Asociace fotbalových rozhodčích SFŽ (což však KR ČMFS udělala už o dva dny dříve - pozn. red.). S okamžitou platností VV SFŽ pozastavil činnost Petru Nogolovi v komisi delegátů svazu a v disciplinární komisi SFŽ, udělil důtku sekretáři SFŽ Josefu Dziadkovi za nevhodné vystupování na akcích Asociace fotbalových rozhodčích SFŽ. Výkonný výbor SFŽ dále s okamžitou platností pozastavil delegaci k utkáním na všech úrovních soutěží rozhodčím, kteří byli v souvislosti s obviněními sudího Ruše jmenováni v deníku Sport dne 9. července - tedy Jindřichu Hrčkovi, Jiřímu Malinovskému, Josefu Mudrovi, Petru Slavíkovi, Petru Wieckovi, Radimu Závodnému a Františku Prouskovi, jemuž výkonný výbor zároveň pozastavil činnost i ve funkci delegáta svazu. K tomu účelu ustavené komisi bylo uloženo okamžitě zahájit šetření celého případu a jeho závěry předložit disciplinární komisi Slezské fotbalové župy do 30. 7. 1993, nejpozději však do 12. 8. 1993. 
overview Zápočty mezi podniky úspěšné Úspěchem skončil podle včerejšího vyjádření ministra průmyslu Vladimíra Dlouhého dvouměsíční cyklus zápočtů závazků a pohledávek českých a slovenských podniků. Do operace se zapojilo 4952 firem. Celková suma započtených závazků a pohledávek činila 28.6 miliardy korun, z toho v České republice byly započteny pohledávky a závazky za 20.5 miliardy korun a na Slovensku za 8.1 miliardy korun. Celková platební neschopnost podniků v ČR se tak snížila o 10.3 miliardy a v SR o čtyři miliardy korun. "Jestliže se z celkového objemu zhruba 68 miliard druhotné platební neschopnosti podařilo téměř čtvrtinu odbourat, považuji to za úspěch," řekl Vladimír Dlouhý. "Přes deset miliard korun snížené platební neschopnosti představuje procento úspěšnosti u českých podniků 22.3 procenta ze 46.1 miliardy korun potvrzených závazků, což byl maximálně dosažitelný efekt," dodal. V SR činila úspěšnost 18.3 procenta. V ČR se do akce zapojilo 3297 podniků, to znamená téměř tři procenta ze 112 tisíc subjektů. Tyto firmy vložily do zápočtů závazky za 75 miliard korun. Z původně vyčleněných prostředků českým Fondem národního majetku ve výši miliardy korun bylo pro uskutečnění operace použito 586 milionů. 
overview Kolik za 100 Sk Platnost 13. 7. 1993 Banka Nákup Prodej Kolik za 100 Kč Platnost 13. 7. 1993 
news Ředitelka Interpespenziónu odmítá obvinění ze špatné péče Brno (kar) - Letitý spor mezi skupinami psích příznivců v Brně kulminuje v jednom ze svých nových vrcholů. Představitelé Hnutí ochránců zvířat a dalších tří obdobně zaměřených organizací obvinili ředitelku Interpespenziónu Ivanu Hermanovou ze špatné péče o psy, kteří v útulku údajně hynou na infekční onemocnění. Zmínili se dokonce o tajném psím hřbitovu. Tato tvrzení odmítá ředitel Městské veterinární správy dr. Vladimír Čermák. Podle něho dohlíží v útulku nad karanténou nezávislý veterinární lékař a byla učiněna i další opatření, aby se zde zcela vyloučilo riziko nákaz. Útulek je funkční, i když vyžaduje další investice a dobudování. Podle I. Hermanové je nepravdivé rovněž obvinění z neprůhledné komerční činnosti zařízení. Jak uvedla, má Interpespenzión s magistrátem smluvně sjednané služby na odchyt zatoulaných zvířat a provoz karantény, ale měsíční částka 50 tisíc Kč je důsledně vyúčtovávaná. "Magistrát nám dluží už 150 tisíc korun, neboť platí pouze tehdy, když má peníze. Bez sponzorů bychom už nepřežili," řekla ředitelka. Interpespenzión funguje jako společnost s r. o. na pozemku pronajatém od Vysoké školy zemědělské. V současnosti pečuje o více než stovku psů, pro které se po uplynutí třítýdenní karantény hledají noví majitelé. Ti zde získají zvíře za symbolickou cenu, která odpovídá nákladům na pobyt a karanténu. 
news Američtí příslušníci mírových sil OSN přistáli v Makedonii Skopje - Hlavní část amerického mírového kontingentu, tvořeného prvními americkými pozemními bojovými jednotkami na území bývalé Jugoslávie, přiletěla včera do Makedonie. Celkem 156 vojáků berlínské brigády se připojí ke skupině 150 amerických vojáků, kteří do Makedonie přicestovali v uplynulých dnech, a k dalším 700 příslušníků mírových jednotek OSN ze Skandinávie, kteří jsou zde již dislokováni. Prvních osm amerických důstojníků přijelo do Makedonie 18. června. Hlavním úkolem sil OSN je zabránit rozšíření etnické války, která již zachvátila tři bývalé jugoslávské republiky. Makedonie je etnicky velmi různorodá, a panují proto obavy, že do eventuálního konfliktu v této části bývalé SFRJ by mohly být zataženy i sousední Albánie, Bulharsko a Řecko. Místní političtí pozorovatelé citovaní agenturou AP soudí, že Srbsko se bude snažit vyhnout se válce na dvou frontách, ale na druhé straně se obávají, že nerozhodnost a neochota světového společenství pomoci bosenské vládě by mohla podnítit tuto zemi k pokusu o získání dalšího území. 
caption Gruzínský voják se loučí před odletem do abcházského hlavního města Suchumi s matkou svého přítele, který zahynul v krvavé válce mezi vládními jednotkami a abcházskými povstalci 
advice | Rady na telefon | Potřebujete rychle poradit? Zvedněte telefon a zavolejte. Váš obecně platný dotaz je připraven zodpovědět spolupracovník Profitu. V případě, že se nedovoláte přes den, vytočte číslo ve večerních nebo nočních hodinách a svůj dotaz namluvte na telefonní záznamník. Nejzajímavější dotazy najdete zodpovězené pravidelně na této stránce. Zdravotní pojištění Zajímalo by mne, jestli jsem z titulu všeobecného zdravotního pojištění pojištěn i pro případ úrazu při pobytu v zahraničí. Karel Anděl, Praha Jste-li pojištěn na základě zákona o všeobecném zdravotním pojištění, hradí se vám náklady nutného a neodkladného léčení v cizině, a to až do výše nákladů spojených s takovým léčením na území České republiky. Náklady za další léčebné úkony hradit nelze. Může proto dojít k tomu, že náklady vynaložené v cizině budou mnohem vyšší než náklady v České republice. Rozdíl byste byl nucen uhradit sám. Proto doporučuji pojistit se pro případ nemoci nebo úrazu na základě samostatné pojistné smlouvy. JUDr. PhDr. Oldřich Choděra Kontakt: Advokátní a komerčně právní kancelář, Národní 25, Praha 1, tel. + FAX: (02) 242 27845 
advice | Ptáte se... | Hledáte kontakty na sdružení, asociace, cechy, komory, a podobně? Potřebujete vědět, kde sehnat legislativní, hygienické nebo právní předpisy? Potřebujete získat kontakt na podpůrné programy podnikání? Přesně k tomu slouží naše rubrika. Vaše dotazy očekáváme na adrese Českomoravského profitu v Praze. Automechanici, autoopraváři Chtěl bych nechat svého syna vystudovat obor automechanik nebo autoopravář. Kde získám informace o učilištích? Petr Havíř, Praha O studium svého syna jste se začal zajímat pozdě, protože oficiální termín přihlášek na střední školy a učňovská zařízení vypršel s koncem února. Přesto ještě máte šanci. U učňovských zařízení záleží na řediteli, který může žáka přijmout i po tomto termínu. Podmínkou pro přijetí však je mít sponzora - tedy firmu, která vyučení žáka zaplatí. Podle našich informací najdete takové školy v Praze 2 v ulici Moravské, v Praze 2 na Náměstí Míru,kde sídlí i Cech podnikatelů v autoopravárenství a v Praze 9, ulici Beranových. Bližší informace však získáte z brožury Komplexní informace o pražských učilištích, kterou vydala Pedagogicko-psychologická poradna pro Prahu 4, která sídlí v Praze 1, v Jeruzalémské ulici. Přehled o učilištích bude mít i podnikatelský cech. Lumír Síla Kontakty: Pedagogicko-psychologická poradna pro Prahu 4, Jeruzalémská 12, Praha 1. Cech pražských podnikatelů v autoopravárenství, náměstí Míru 19, 120 00 Praha 2. 
review Knihy Prosperujeme v podnikání Knihu Prosperujeme v podnikání, kterou vydalo nakladatelství Management Press, napsal Frank Kadlec z velké části na přání čtenářů: Volně navazuje na publikaci Začínáme podnikat. Ta byla jakýmsi slabikářem pro budoucí podnikatele. Nynější pokračování má sloužit jako pomůcky pro ty, kteří již podnikají. Neklade si za cíl detailně a vyčerpávajícím způsobem popsat jednotlivá témata, ale především upozornit na možné situace, v nichž se podnikatel může ocitnout, na možnosti a postupy, které při rozvoji své firmy může využít. Jednotlivé kapitoly například pojednávají o nových produktech, o organizaci, o schůzkách a prezentacích, o technice prodeje, analýze trhu, cenové politice, ale i práci s lidmi. Když Frank Kadlec charakterizuje dobrého zaměstnance, mimo jiné říká: Dobrý zaměstnanec se zeptá: "Co chcete, abych udělal?" Lepší zaměstnanec řekne: "Tohle je problém a tohle jsou možné alternativy." Výborný zaměstnanec řekne: "Toto je problém, toto jsou alternativy, já navrhuju z následujících důvodů toto řešení." Když najdete takové lidi, budete je střežit jako oko v hlavě. Kontakt: Management Press, Domažlická 11, 130 89 Praha 3, tel.: (02) 278613, FAX: (02) 278514. Kapitálové trhy a burzy ve světě Zájem české veřejnosti rozšířit si znalosti z oblasti finančnictví, bankovnictví a burzy v poslední době stoupá. Tomuto zájmu vychází vstříc kniha Vladislava Pavláta Kapitálové trhy a burzy ve světě, kterou vydalo nakladatelství Grada. Je rozčleněna do tří částí. V první se zabývá finančním a kapitálovým trhem a jejich nástroji. Druhá je věnována burzám - jejich systému, obchodování na nich - a cenným papírům. Třetí pak pojednává o historii burzovnictví a konkrétně popisuje významné světové burzy. Kniha není určena pouze pro profesionály. Autor se snažil napsat ji tak, aby si ji s užitkem mohl přečíst každý, kdo má zájem získat širší přehled o kapitálových trzích a burzách ve světě. Kontakt: Grada, Na Poříčí 17, 110 00 Praha 1, tel.: (02)232 9318, 232 9108, FAX: (02) 232 9369. 
description Vlastnictví bytů Nad návrhem zákona * Vzniknou nové možnosti Kolem bytů to vře. Všichni netrpělivě očekávají vládní návrh zákona, kterým se upravují některé vlastnické vztahy k bytům a nebytovým prostorům a doplňují některé zákony. S čím mohou vlastníci i nájemci počítat, na co by se měli připravit? Nová právní úprava by měla umožnit všem vlastníkům prodávat byty. Nejnaléhavěji to vystupuje do popředí u bytů ve vlastnictví obcí, protože ty spravují asi čtvrtinu bytového fondu České republiky a některé mají - především z finančních důvodů - zájem část svých bytů zpeněžit. Zákon by měl také umožnit dokončení převodu i možnost prodeje družstevních bytů členům. Ani zde nejde o "malou porci", ale o pětinu celkového počtu bytů. Dobrovolnost V připravovaném zákoně je promítnut ústavní princip rovnosti vlastníků a vlastnictví, bez ohledu na to, zda jde o vlastnictví fyzických nebo právnických osob, či státu. Proto budou mít možnost prodávat byty i občané. Přechod z nájemního na vlastnický vztah je postaven na zásadě dobrovolnosti. To má praktický význam při uplatňování citlivého postavení nájemců bytů, kteří mají mít přednostní právo koupě bytu. Problém nastane, jestliže nájemce půl roku od obdržení návrhu na uzavření smlouvy byt nekoupí. Potom může být tento byt prodán jiné osobě. Nájemce bytu má právo první koupě. To znamená, že do půl roku nemůže být byt nabídnut někomu jinému. V průběhu dalšího roku má nájemce právo přednostní koupě, která se řídí podle 606 občanského zákoníku. Výpověď Změnou vlastníka domu se pro nájemce bytu z právního hlediska nic nemění. Podle § 680 odst. 2 obchodního zákoníku, jestliže dojde ke změně vlastnictví k pronajaté věci, vstupuje nabyvatel do právního postavení pronajimatele. Není proto zapotřebí uzavírat nové nájemní smlouvy. Může se ovšem stát, že budoucí vlastník si nebude chtít koupit byt proto, aby hradil ekonomické důsledky, které pro něho bude mít nízké nájemné placené nájemníkem. Proto nebude mít na setrvání dosavadního nájemníka zájem. Občanský zákoník mu z titulu vlastnického práva umožňuje v § 711 odst. 1 vypovědět nájem bytu s přivolením soudu. Přitom musí jít o některé z těchto důvodů: a) vlastník potřebuje byt pro sebe, manžela, své děti, vnuky, zetě nebo snachu, své rodiče nebo sourozence, b) jestliže nájemce přestal vykonávat práci, ke které je nájem služebního bytu vázán, a pronajimatel potřebuje byt pro jiného nájemce, který bude tuto práci vykonávat, c) jestliže nájemce nebo ti, kteří s ním bydlí, přes písemnou výstrahu hrubě porušují dobré mravy v domě, d) jestliže nájemce hrubě porušuje své povinnosti, vyplývající z nájmu bytu, zejména tím, že nezaplatil nájemné nebo úhradu za služby poskytované s užíváním bytu za dobu delší než tři měsíce, e) je-li potřebné z důvodu veřejného zájmu s bytem nebo s domem naložit tak, že byt nelze užívat, nebo vyžaduje-li byt nebo dům opravy, při jejichž provádění není možné byt nebo dům delší dobu užívat, f) jde-li o byt, který souvisí stavebně s prostory určenými k provozování obchodu nebo jiné podnikatelské činnosti a nájemce nebo vlastník těchto nebytových prostor chce tento byt využívat, g) má-li nájemce dva nebo více bytů, vyjma případu, že na něm nelze spravedlivě požadovat, aby užíval pouze jeden byt, h) neužívá-li nájemce byt bez vážných důvodů. Z výčtu je vidět, že vlastník bude mít dost možností k uplatnění svého práva k bytu. Navíc by měla nová právní úprava umožnit vlastníkům prodat i jen část domu, respektive některé byty nebo nebytové prostory s příslušenstvím. To by dovolilo vlastníkům domů, aby se "zbavili" nepohodlných nájemníků. Samozřejmě při splnění dalších právem požadovaných skutečností. Josef Kunášek, komerční právník Text ke kresbě: VLASTNICTVÍ DOMU: Není vždy výhrou, zvlášť když nájemníci se chovají jako utržení ze řetězu. 
essay Slunce vyjde na Západě? Profit přemýšlí o důsledcích změn v evropské ekonomice Zdá se, že hlasy, nepřeceňující vliv stavu západoevropských ekonomik na ekonomiku českou, mají racionální jádro - členy Evropské unie nejsme a patrně ani dlouho ještě nebudeme. A míra exportního výkonu, vztahující objem vývozu na jednoho obyvatele, je žalostná: Česká ekonomika vloni vyvezla zboží za zhruba tisíc dolarů, když srovnatelné Portugalsko dvakrát, Itálie třikrát, Finsko pětkrát, Rakousko šestkrát a země Beneluxu dokonce asi dvanáctkrát více. Jaroslav Šulc Platí však i druhý, protichůdný argument, a sice že zahraničním obchodem prochází čtyři z deseti korun hrubého domácího produktu. Pak ovšem otázka, zda statistika opět klame, je z valné části zodpovězena záporně: Výše zmíněný dolarový propočet exportu na hlavu je asi dvaapůlkrát podhodnocen kurzovými vlivy, takže jsme na žebříčku sice hodně hluboko, ale zdaleka ne na nejspodnější příčce. Jinými slovy, pokud vezmeme v úvahu podobnost dějů a struktur v přibližně stejně vyspělých ekonomikách, je nanejvýš důležité jejich vývoj sledovat, protože dříve či později se u nás rovněž objeví. Ptejme se proto na to, co podstatného se u našich vyspělých západoevropských sousedů v posledním skoro čtvrtstoletí odehrálo. Výstižnější, než mnoha slovy, se jeví ukázat rozhodující změny na grafech - říkejme jim i my "magické trojúhelníky", kde od středu doprava budeme nanášet míru nezaměstnanosti, doleva míru inflace a nahoru tempo ekonomického růstu, vše v meziročních procentuálně vyjádřených tempech přírůstků. Dodejme pouze, že vládní hospodářská politika se - přes všechny úpravy či zvraty - na západě v jednom nezměnila. V důrazu na všechny tři sledované veličiny - rychlým ekonomickým růstem zajistit jak růst reálných příjmů domácností, tak vysokou úroveň zaměstnanosti. Grafy ukazují, nakolik byla tato snaha úspěšná. Ztrojnásobení nezaměstnanosti Technický pokrok, onen motor ekonomického růstu, měl a má kromě tak báječných účinků, jakými jsou komputerizace a průnik informatiky do našeho života jak na pracovišti, tak v rodině, také jeden podstatný neblahý účinek, před nímž kapituluje jedna západní vláda za druhou: Eskalaci nezaměstnanosti. A hned dodejme, že to je západní Evropa ještě oázou, nabízející každoročně spoustu pracovních míst, stejně jako možnosti dalšího studia pro mladé. Jistě to není jediný faktor, vyvolávající stav, kdy se ztrojnásobil podíl lidí, dlouhodobě hledajících práci (ze tří na dnešních 10 - 11 % v uplynulých dvaceti pěti letech). I tak je zřejmé, že dříve či později bude muset dojít ke společenskému konsenzu při vůli k operaci, kdy se o daný koláč zásoby společenského pracovního času bude muset rovnoměrněji podělit mnohem více lidí. Zda to bude plošným zkrácením pracovní doby (a vícesměnností), či regulací přílivu jiných, než domácích pracovníků na trh práce, není v této souvislosti pro české firmy podstatné jen zdánlivě. Máme extrémně velký počet reálně odpracovaných hodin v kalendářním roce, a již nyní se zesiluje přitažlivost České republiky jako země pro běžence nikoliv tranzitní, ale cílové. Kvotace, kterou vůči českým pracovníkům uplatňují západoevropské země, nebude v nejbližších letech zřejmě nijak oslabena, spíše naopak. Ze strašáku hadr Inflace, děsící západoevropany po ropných šocích v polovině 70. let a v následujících devíti letech (kdy u evropských zemí OECD ceny vzrostly o 10.3 % v průměru ročně), je, zdá se, od druhé poloviny 80. let definitivně zaplašena. Klesající trend na 0.2 až 0.3 % dlouhodobého průměrného měsíčního přírůstku cen se ukazuje být oním tajemstvím, které umožňuje s dostatečnou přesností zpracovávat dlouhodobé strategie investování do jednotlivých oborů, stejně jako pacifikovat mzdové požadavky odborů. Také ony si uvědomily, že trvalý tlak na mzdy (a následně na ceny) má bumerangový efekt v krajně nežádoucí podobě varujícího oslabení konkurenční schopnosti většiny západoevropských producentů za jejich severoamerickými a tichomořskými konkurenty. Trhy se urychleně globalizují, a země s vysokým podílem sociálních nákladů, případně i neopodstatněně nafouklé režie v konečné ceně produktu nezadržitelně ztrácejí šanci. Ať české firmy neplete, že jsou doma nízké mzdy, protože je na druhé straně pobírá neodůvodnitelně vysoký počet zaměstnanců. Stav, kdy nízké mzdové náklady jsou pohlcovány nízkou produktivitou, je jen přechodný. Renezance růstu Společným jmenovatelem, umožňujícím do značné míry vysvětlit výkyvy v míře nezaměstnanosti a inflace, je reálné tempo ekonomického růstu. Lze prokázat, že země, kde došlo v posledním čtvrtstoletí k útlumu ekonomické aktivity, více či méně skrytě tohoto "oddechového času" využily k restrukturalizaci ekonomiky. Nyní, po modernizaci klíčových odvětví, nastupují do útoku v aréně světového obchodu. Aforismus, že ekonomický růst je to nejlepší, co může vláda udělat pro růst ekonomiky, tak v devadesátých letech nabývá inspirujícího významu. Nadpis grafu: UHRANČIVOST MAGICKÉHO TROJÚHELNÍKU: Všech tří cílů nejde dosahovat současně (Evropské země OECD 1970 - 1995, změny v procentech) Pramen: Economic Survey of Europe in 1989-1990, U.N., New York 1990 OECD Economic Outlook N- 54 Propočty: DATA Profit 
description Šance pro movité nájemníky V květnu vstoupí v platnost zákon o vlastnictví k bytům a nebytovým k prostorům Podle statistických údajů je ve vlastnictví občanů jen 0.8 procenta bytů. Zhruba 23.5 procenta bytů je obecních, 20.5 procenta družstevních, 4.3 procenta státních, 10.5 procenta bytového fondu tvoří soukromé nerodinné domy, a nejvíce - 40.3 procenta - je rodinných domků. Kazimír Jánoška Je však reálný předpoklad, že po 1. květnu se tyto statistické poměry výrazně změní, a to zásluhou nabytí platnosti zákona o vlastnictví k bytům a nebytovým prostorům, který ve čtvrtek 24. března schválili poslanci Parlamentu ČR. Podle předběžných odhadů se totiž počítá, že do soukromého vlastnictví bude prodáno minimálně 100000 obecních bytů. O převod dalších desítek tisíců družstevních bytů do soukromého vlastnictví zcela určitě projeví zájem členové bytových družstev. Zastavme se však na okamžik u rozhodujících ustanovení nové právní normy: 1 - obecní byty a) Cena bytu se stanoví dohodou (návrh na stanovení cenového stropu byl Sněmovnou zamítnut, což znamená, že v praxi se prosadí jednoznačně tržní cena příslušné bytové či nebytové jednotky). b) S byty se budou prodávat i pozemky, přičemž jejich cena se stanoví dohodou (návrh na zachování vlastnického práva obce na pozemek, na němž stojí příslušný činžovní dům, Sněmovna zamítla). c) Stát neposkytne na nákup bytů žádné slevy, ani žádnou jinou finanční pomoc (původně se zvažovalo, že do ceny bytu se promítne řada faktorů, zejména však amortizace). d) Dosavadní nájemníci bytů mají zaručeno časově omezené předkupní právo (zákon však nestanovuje majiteli povinnost, aby obecní byt nabídl k odprodeji). e) Rozhodne-li se majitel, že byt prodá, musí ho nabídnout současnému nájemci bytu (předpokládá se, že obce rozprodají svůj bytový fond maximálně ze dvou třetin a zbytek si ponechají nadále ve svém vlastnictví). f) Nájemce má 6 měsíců na to, aby se od okamžiku nabídky ke koupi bytu rozhodl, zda ji akceptuje (po uplynutí této lhůty může vlastník nabídnout byt někomu jinému). g) Nereaguje-li nájemce na nabídku v průběhu 6 měsíců, může ještě v průběhu příštích 12 měsíců přednostně koupit byt za podmínek, na které přistupuje jiný zájemce (původně byly navrženy podstatně delší časové lhůty, Sněmovna je však zamítla). h) Rozhodne-li se nájemník, že byt nekoupí, zůstává dále jeho nájemníkem (vystěhován může být jedině na základě soudní výpovědi, přičemž jeho práva vyplývající z občanského zákoníka zůstávají nedotčena). i) Vlastníci bytů se stávají spoluvlastníky společných prostor v domě v poměru podle velikosti svých bytů. j) Správu, provoz a opravy společných prostor zajišťuje správce - fyzická nebo právnická osoba, kterou určí vlastník domu (jednotliví vlastníci bytů mohou za tímto účelem zřídit právnickou osobu podle obchodního zákoníka). 2 - družstevní byty a) Byty SBD a LBD lze převést jen do vlastnictví nájemce (bez časového omezení). b) Pozemky se nepřevádějí (neplatí to v případě, že jsou ve vlastnictví družstva). c) Převod družstevních bytů, ale i garáží a ateliérů se provádí bezplatně (tím však nezaniká povinnost splatit zbytek úvěru poskytnutého na výstavbu). d) V případě, že nájemce již v minulosti vyzval družstvo k převodu bytu, anebo tak učiní do 30. června 1995, je povinností družstva uzavřít s ním nejpozději do 31. prosince 1995 smlouvu o převodu bytu. e) Do spoluvlastnictví družstevníků přecházejí prostory družstev, které byly vytvořeny z bývalých společných prostor domu nebo z finančních podílů družstevníků v daném domě. f) Převodem bytu do vlastnictví nekončí členství v družstvu (výše majetkového podílu člena však musí dosahovat alespoň základního členského vkladu nebo člen družstva musí do 30 dnů složit základní členský vklad). g) Kromě bytu má člen družstva nárok na vypořádací podíl (ten se stanoví jako podíl na veškerém majetku družstva včetně takzvaného nedělitelného fondu a členovi musí být vyrovnán nejpozději do 5 let). h) Do 31. prosince 1996 mohou jednotlivé samosprávy rozhodnout o případném vyčlenění z družstva a vytvoření nového družstva (již skutečných majitelů bytů). 
letter VAŠE DOPISY Jak dlouho se pracuje ve světě (Profit č. 8/1994) Výpočet zákonného počtu odpracovaných hodin v kalendářním roce byl v případě České republiky zřejmě proveden jinou metodikou, než například v Německu, a to vynásobením zákonné denní délky ( 8.5 hodiny) a počtu pracovních dnů v roce (256 x 8.5 = 2142 hodin). Ostatní státy, uvádějí-li pracovní dobu, například Německo 37.5 hodin týdně, respektive 7.5 hodiny denně, uvádějí čistou pracovní dobu, tj. bez polední přestávky, což by u nás porovnatelně činilo jen 8 hodin denně. Kromě toho se z ročního fondu pracovní doby v ČR nevyčlenil časový fond dovolené. Pokud budeme postupovat stejnou metodikou, jako je propočten fond pracovní doby v Německu (čistý, s vyloučením přestávky na oběd a na dovolenou), bude srovnatelný údaj činit nikoliv uvedených 2142, ale pouze 1848 hodin. Josef Ströbinger, Brno Poznámka redakce: Uvedený příklad dokazuje, jak je důležité při srovnání používat vždy stejnou metodiku výpočtu. Údaje jsme přebírali ze spolkové hospodářské komory a neměli jsme k nim bližších vysvětlivek. Tím spíše našemu čtenáři děkujeme za vysvětlující doplněk. V tradicích Maltézských rytířů (Profit č. 9/1994) Článek o příjemné vinárně jsem si přečetla s velkou chutí. A trochou nostalgie. Výběr jídla a vína v restauraci může být obřadem, který znásobí zážitek z příjemného večera. V dobrých zahraničních restauracích, a nemusí to být ty nejdražší, host společně s vrchním či majitelem sestavuje menu s veškerou vážností, odpovědností a znalostí věci. Jednotlivé chody musejí s vínem perfektně ladit. A kuchař, který vynikající pokrmy připraví, se přijde za uznání hostů poděkovat. Je milé vědět, kde se také u nás člověk setká se starými dobrými zvyky. Julie Petrboková, Praha Cenné papíry bez lesku (Profit č. 6/1994) Zaráží mě fakt, jak mnoho lidí dalo své body fondům. Snad na základě reklamy, i když se zdá, že tentokrát diky spíš znechutila než přitáhla. Nebo jim připadá snazší, že se nebudou muset o nic starat. Místo vlastního rozhodování o svých akciích, s rizikem, ale šancí na velkou výhru, raději volí pohodlnou jistotu s malým efektem. Jistým překvapením také je, kolik lidí považovalo za dobrý výsledek třeba vyplacení několika tisícovek od investičního fondu. Asi se v tom odráží léta pěstovaný názor - co nejmíň starostí, co nejmíň odpovědnosti. Nejsem odpůrcem fondů, ale ptám se, co očekávají ti, kdo svěří všechny investiční body fondům. Vždyť z první vlny je kolem nás dost příkladů toho, že mnozí individuální akcionáři zhodnotili své akcie vysoko nad částky uváděné v reklamních sloganech fondů. Nebojme se převzít odpovědnost za svůj majetek. Ladislav Martikán, Úvalno Daňový poradce (Profit č. 8/1994) Jako hlavní zlo vidím velké množství různých daní a neustálou novelizaci daňových zákonů. Podnikatel má sledovat vývoj ve svém oboru a doslova táhnout svoji firmu dopředu - a ne sedět doma a studovat novely daňových zákonů. Majitel malé firmy si daňového poradce sotva může dovolit. I kdyby mohl, například k řízení cash-flow vlastní firmy , musí vědět, kdy a jaké částky platit apod. Samozřejmě existují počítačové programy, které využíváme třeba pro odvody z mezd, ale silniční daň musíme spočítat na konci roku ručně, protože zatím nevíme, jak často a kteří zaměstnanci budou používat vlastní vozidla k pracovním cestám za zákazníky. Rozhodně by zjednodušení pravidel a snížení počtu daní - třeba i při zachování celkového zatížení podnikatelů - pomohlo. I naše firma se dostává do situace, kdy musí volit mezi možností nákupu materiálu, nebo zaplacení daní v termínu. Ačkoli jsou sankce od státu hodně tvrdé, nejprve je nutno zajistit práci pro lidi, a tedy koupit materiál. Větší množství pohledávek se pak firmě silně nevyplácí. Myslíme si, že začínající podnikatelé by v prvním roce své činnosti měli mít daně ze zisku výrazně nižší. U toho, kdo začíná opravdu od nuly, není daňový výnos pro stát podstatný. Pro začínajícího podnikatele je však zajímavý každý obnos - i kdyby jej použil jako rezervu pro krytí nějakého neúspěchu. Stále úspěšní neumějí být ani giganti typu IBM či Volkswagenu. Jaromír Jůza, severní Čechy Pivo je radost i starost (Profit č. 9/1994) Nemáme doma ten pověstný sedmý schůdek ve sklepě, odkud je pivo správně vychlazené, protože v činžáku ani nemáme pořádný sklep. Měli jsme však štěstí, že hostinský v hospodě na rohu s pivem zacházet uměl. Teď k němu v okolí pomalu přibývají další. Nejsou stejně dobří, ale aspoň někteří se o to snaží. Věřím, že s českým pivem není zle, a že bude lépe. Václav Nutil, Kadaň 
review knihy 5 Knihy Daň z nemovitostí a daňové přiznání V roce 1993 byla podána první daňová přiznání. Souběžně s tím se získávaly i první zkušenosti z praxe. Ty ukázaly potřebu novelizovat některá ustanovení zákona a formulovat tak některé ustanovení zákona jednoznačněji. Kromě legislativně technických změn došlo i k věcným změnám, které znamenají zejména posílení pravomocí obcí při určení sazeb daně, úpravy v osvobození od daně, zrušení úlev a zjednodušení postupu oznamování změn týkajících se předmětu daně, finančním úřadům. Pomoci poplatníkům daně z nemovitostí orientovat se v těchto změnách chce brožura Daň z nemovitostí a daňové přiznání, kterou vydalo jihlavské Nakladatelství Vilímek. Vedle přehledu nejdůležitějších změn uvádí úplné znění zákona o dani z nemovitostí se změnami a doplňky provedenými zákonem č. 315/1993 Sb. (přičemž změny a doplňky jsou vyznačeny tučným písmem), přináší rovněž příklady vyplnění daňového přiznání. Kontakt: Nakladatelství Vilímek, Brtnická 25, 586 01 Jihlava, tel. + FAX: (066) 257 42. Mýtus japonského managementu Japonský hospodářský zázrak a s ním spojený způsob řízení se stal na dlouhá léta předmětem světového zájmu, současně se vytvořil i určitý mýtus o japonské téměř neporazitelnosti v hospodářské soutěži. Jon Woronoff, autor knihy Mýtus japonského managementu, se tento mýtus snaží postavit do reálného světla. Rozebírá přednosti i slabiny japonského managementu. Cíl své knihy vyjádřil zcela jasně již v předmluvě: Poznání odvrácené strany japonského managementu má mnohé výhody pro praktického podnikatele, na rozdíl od vědce nebo studenta, zabývajícího se japonskými zvyklostmi. Trochu totiž snižuje auru neporazitelnosti japonských společností a japonské manažery staví na žebříčku také poněkud níže. Na druhé straně se zahraničním podnikatelům rozhodně nevyplácí Japonce podceňovat a vystavovat se tak nebezpečí... Zahraniční společnosti a manažeři musí umět dělat něco lépe než Japonci. A zde právě docházíme k nutnosti poznání jejich slabých stránek... jedinou nadějí pro zahraniční podnikatele je co nejpečlivěji studovat Japonce, sestavit co nejpřesnější inventář jejich slabých bodů, a tak, krátce řečeno, "poznat svého nepřítele". Pak můžete využít slabých stránek v kombinaci se svými silnými k tomu, abyste zvítězili. Kontakt: Victoria Publishing, Klimentská 30, 110 00 Praha 1. 
comment Daně a pojištění: Strasti a nářky podnikatelů Návrhy změn příslušných zákonů jsou už na stole, co bude dál? Mnozí podnikatelé často zdůrazňují, že jejich prvořadým úkolem je podnikání a tím i další rozvoj ekonomiky a zvyšování životní úrovně obyvatel, na níž zpětně závisí poptávka po výrobcích a službách. Proto by měl stát vytvořit vhodné podmínky pro jejich podnikatelskou činnost, především v zákonodárné oblasti. Miroslav Svoboda Je toho poměrně dost , s čím se musejí podnikatelé vyrovnat. Nejde jim jen o vysoké odvody daní, ale i o složitou administrativu v sociálním a zdravotním pojištění. O tom, co podnikatele nejvíce zatěžuje, jsme nedávno hovořili s Karlem Novotným z Prahy, který podniká ve stavebnictví. Přestože je v tomto oboru u nás velká konkurence, za tři roky činnosti se mu podařilo rozšířit činnost, takže místo několika zaměstnanců s nimiž začínal, jich má nyní zhruba 50. Domnívá se oprávněně, že za tuto dobu jak jeho firma, tak on jako její majitel udělali pro stát a město nemálo. Ve prospěch svůj i druhých Především jde o zaměstnanost. Není to jen oněch 50 lidí, kteří pracují v jeho podniku. Při rekonstrukcích činžovních domů, hotelů, kancelářských objektů, obchodů, restaurací a vináren - kooperuje mnohdy i s jinými firmami. Tím vlastně nepřímo pomáhá na trhu práce, neboť i jeho partneři tak mají zakázky. Zanedbatelné není ani to, jak rekonstrukce přispívají i například ke zkrášlení prostředí ve městě, což má pozitivní vliv i na rozvoj turistického ruchu. Daly by se najít i další příklady. Proto se v této souvislosti Karel Novotný ptá, jaké podmínky pro další prosperitu jeho podniku mu vytváří stát, potažmo obec. Reálných je 5 procent Při svých obchodních cestách po Evropě se setkal s tím, že v mnohých státech jsou daně z příjmu pro podnikatele značně nižší, někde i v rozmezí 25 až 30 procent. Uvědomuje si, že u nás by to nešlo jít s hranicí odvodu na tuto úroveň, ale snížit daň o 5 procent by bylo již reálné. Jestliže při 42procentní dani činí zisk Karla Novotného 240000 Kč, potom při 37procentní dani by se zvýšil na 265714 Kč. Řešit by chtěl rovněž i sloučení sociálního a zdravotního pojištění, zvláště však zjednodušení související administrativy. Většina jeho zaměstnanců je sice pojištěna u Všeobecné zdravotní pojišťovny, ale někteří jsou u jiných. Domnívá se, že firma by měla být ve styku pouze s jednou z nich. Pojišťovny by si samy měly předávat příslušné údaje a také peníze. Návrhy pro tripartitu Protože podnikatelé mají obdobných návrhů a připomínek více, zabývalo se jimi na sklonku minulého a počátkem tohoto roku Sdružení podnikatelů ČR. Výsledkem bylo celkem 31 návrhů změn v příslušných zákonech. V březnu je Konfederace zaměstnavatelských a podnikatelských svazů předložila Radě hospodářské a sociální dohody (tripartitě) s požadavkem projednat je v expertní skupině. V dubnu se k tomu má vyjádřit Rada hospodářské a sociální dohody. Text pod foto: PRASÁTKA COBY KASIČKY: Do jednoho podnikatel odvádí na sociální a do druhého na zdravotní pojištění. Podle toho jak se obě stejně tváří, mohl by klidně přispívat jen do jednoho z nich. Čtěte na straně 12 až 13: S daňovým břemenem se těžko dýchá 
news Nové sazby stravného Na straně 6 v příloze Profit Rádce uveřejňujeme změny výše stravného při zahraničních pracovních cestách, které platí od 15. března 1994. Pro doplnění uvádíme, že s účinností od 1 . 1 . 1991 platí Opatření MF ČR k zamezení tvrdosti při uplatňování cestovních náhrad podnikatelů a umožňuje účtovat do nákladů stravné a k tomu ještě kapesné do výše 40 % stravného. Tato skutečnost je zakotvena i v § 24, odst. 2k a v § 25 zákona č. 586/1992 Sb., o dani z příjmů ve znění pozdějších předpisů. V případě, že si podnikatel vyplatí vyšší sazby, platí je ze zisku. 
description Čeká je privatizační reparát Akciová společnost Zakládání staveb Praha už nemá monopol V malé privatizaci koupil a.s. Zakládání staveb za 330 milionů korun pan Březovský, statkář ve Škvorci. Protože však cenu v termínu nezaplatil, stal se po krátké soukromopodnikatelské epizodě z firmy opět státní podnik. Pavel Kačer Pro Zakládání staveb Praha to však mělo fatální následky. Pan Březovský ihned propustil téměř celé hospodářské vedení, které se už na svá místa nikdy nevrátilo. Po odchodu původního top managementu v roce 1990, který tehdy převedl do jedné francouzské firmy nejlepší odborníky a výhodné zakázky, to pro podnik byla druhá velká rána. Dobré jméno Pro 600 zaměstnanců muselo nové vedení sehnat práci. Proto se manažeři rozjeli za zakázkami nejen po republice, ale i do zahraničí. Podnik stavěl v Izraeli základy k elektrárně, prováděl injektážní práce ve Španělsku, Turecku a jinde. V odborných kruzích si na tom získal jméno. Není náhodou, že v současnosti projevují zájem o vytvoření společného podniku největší izraelské, španělské a turecké firmy. Do kuponové privatizace jde 38 procent majetku Zakládání staveb Praha, polovina je určena pro přímý prodej. Výrobní náměstek společnosti David Háša zdůvodňuje schválený privatizační projekt: Chtěli jsme jednoho velkého vlastníka, který by nesl hlavní odpovědnost za firmu. Za jiné ceny Zlaté časy monopolu Zakládání staveb Praha skončily, s nimi i doba, kdy si podnik diktoval ceny. Tehdy kalkuloval 40procentní zisk. V dnešním konkurečním prostředí považuje firma za úspěch zisk 10 až 15 procent, ale často vezme i zakázku s nulovou rentabilitou, jen aby lidé měli práci. Přestože jsme začínali s potížemi, nemáme dluhy ani úvěry. U zákazníků máme pohledávky za 45 milionů korun a milion marek , konstatuje D. Háša. Proti roku 1989 snížila firma své náklady o třetinu. Musela se rychle zbavit návyku z minulosti, kdy byla hodnocena za množství "prostavěných" peněz - čím více, tím lépe. Například dříve měl každý stavbyvedoucí k dispozici taxíka. Ukázalo se, že není potřeba nejen 60 - 70 vozů taxislužby, ale dokonce ani jediný. Dnes se staví jinak. Dříve byla konstrukce staveb předimenzována až o sto procent, protože na nějaké tuně betonu nezáleželo. Dnes se podnik jistí jen 30 až 40 procenty, a tím ušetří více než třetinu stavebního materiálu. Významné jsou úspory času. Lidé dělají v třísměnném provozu, o sobotách a nedělích. Přináší to nejen spokojenost zákazníka z rychle dokončeného díla, ale i úsporu peněz. Stavební výroba si například od mechanizačního střediska pronajímá bagr za 200 tisíc korun měsíčně. Zkrátí-li termín výstavby na polovic, ušetří polovinu těchto nákladů. Rozhoduje zákazník V podniku Zakládání staveb založili podnikatelský záměr na své odbornosti. Dokáží kvalitou odevzdaného díla přesvědčit zákazníky, že jsou nejlepší. Ukazuje se, že ani špičková kvalita dnes nestačí. Proto se firma bude zabývat nejen výstavbou základů, ale i celých objektů, tedy kompletními zakázkami na klíč. A kde vezme odborníky? Rozhodli jsme se získávat mladé lidi, každým rokem aspoň deset absolventů vysokých škol. Chceme využít především toho, že nejsou zatíženi starým myšlením a zlozvyky, vysvětluje D. Háša. Podnik však počítá také s najímáním stavebních dělníků , mistrů a stavbyvedoucích pro jednotlivé zakázky a chce vystupovat i jako generální dodavatel, který najímá různé stavební společnosti. text k foto: JEDNOU ZE ZAKÁZEK FIRMY BYLA OPRAVA VLTAVSKÉHO NÁBŘEŽÍ V PRAZE: Zde prokázala své schopnosti. 
overview Obrázek: 3 Kancelář: Rekrea Oblast: ČR - Jeseníky Ubytovací zařízení: Penzion Brněnka Cena za osobu Kč: 1890 Dítě: Do 7 let zdarma pobyt i strava Stravování: V ceně pobytu je záloha 60 Kč na den Doprava: Vlastní, autobus Branná, vlak Ostružná. Popis: Penzion leží asi 2.5 km od Branné v okrese Šumperk v klidné krajině. Možnost výletů do Ramzové, Ostružné, Lázní Jeseník a turistiky na hřebenu Hrubého Jeseníku. Šerák - 1353 m n.m., Keprník - 1423 m n.m. Ubytování ve tří, čtyř a pětilůžkových pokojích s vlastním sociálním zařízením. Barevná TV se satelitním příjmem. V penzionu je stylová vinárna a dobře vybavený bar. U penzionu je bazén. U vchodu je nutno se přezouvat.Je možno dohodnout s vedením penzionu odvoz zavazadel. 
news Číslo týdne 90 % Za první tři měsíce letošního roku proběhlo 90 procent obchodů s cennými papíry mimo organizované trhy - mimo burzu a RM-Systém. Na bankovním a finančním veletrhu Fibex 94 to uvedl Vladislav Pavlát, předseda výboru pro burzovní obchody. Velcí investoři obchodují s akciemi přímo na přepážce Střediska cenných papírů a není výjimečnou věcí, že se hned na místě platí milionové částky, které obchodníci přinesou sebou v kufříku. K českému mimoburzovnímu trhu se přidává i rakouský, který je údajně dvakrát až třikrát větší než na pražské burze a podle některých odhadů dosahuje denní výše až 100 milionů korun. I když je výše částky mezi odborníky sporná, svědčí to o zájmu zahraničních investorů a bylo by krátkozraké tento obchod zakázat. 
overview Kalendář podnikatele Výstavy u sousedů RAKOUSKO - VÍDEŇ: AQUA - THERM INTERNATIONAL - mezinárodní odborný veletrh vytápění, větrání, klimatizační a sanitární techniky: 13. - 16 . 4 . 1994, Výstavní centrum Prater střed/západ. INTERNATIONALE PBS PLUS [94 - mezinárodní odborný veletrh papíru, kancelářských a psacích potřeb: 14. - 17 . 4 . 1994, Výstavní centrum Prater jih. IFAB - mezinárodní veletrh vybavení kanceláří, počítačů, software a komunikační techniky: 3. - 7 . 5 . 1994, Výstavní centrum Prater jih/střed/západ. VINOVA - mezinárodní odborný veletrh vín, vinařství, skladovacích staveb a vinařské techniky: 9. - 13 . 6 . 1994, Výstavní centrum Prater - střed. SLOVINSKO - LJUBLJANA: INFORMATIKA [94 - mezinárodní specializovaný veletrh, výpočetní technika, informační a komunikační systémy, audio-video příslušenství, integrované systémy: 19. - 22 . 4 . 1994. LESMA - 39. mezinárodní veletrh lesnictví a dřevařského průmyslu: 21. - 25 . 6 . 1994. Výhradní zastoupení Ljubljanski Sejem, d.d., Ljubljana v ČR a SR Mesag Time, s.r.o., Partner Expo Brno, 613 00 Brno, Durďákova 40, tel.: (05) 212697 -8, FAX: (05 )373731 , 432111 92. BĚLORUSKO - MINSK: JARO [94 - mezinárodní kontraktační a prodejní výstava: 20. - 23 . 4 . 1994. Zastoupení pro ČR: KONTAKT, 666 04 Jablonec nad Nisou, poštovní přihrádka 6, tel.: (0428) 209 25, 209 46, 857 33, FAX: (0428) 230 00. LITVA - VILNIUS: AUTO [94 - auta + příslušenství: 12. - 15 . 4 . 1994. BMT [94 - kontraktační výstava nábytku a zařízení pro domácnost: 26. - 29 . 4 .1994. CINDERELLA [94 - kontraktační výstava kosmetiky, parfémů, bižuterie, galanterie, hodin, skla, nábytku a zařízení pro kadeřnické a kosmetické salony: 1. - 5 . 6 . 1994. Zastoupení LITEXPO Vilnius pro ČR: Lirea J.H., s.r.o., 460 71 Liberec, Třída 1. máje 108, tel.: (048) 215 23, 254 51, 297 95, FAX: (048) 215 23, 297 95. BULHARSKO - PLOVDIV: Specializované výstavy: Cestovní ruch, sport, volný čas. Potraviny, potravinářské stroje a technologie. Obaly a balicí technika. VÝCHODOEVROPSKÉ PODNIKATELSKÉ FÓRUM: 26. - 27 . 5 . 1994. Pořadatel veletrhů v Plovdivu: Meždunaroden Pahair - Plovdiv, BG 4018 Plovdiv, 37 Vuzrazhdane Bivd., tel.: (0035932) 563191 , 553146 , 553120 , FAX: (0035932) 265432 . Informace: Velvyslanectví Bulharské republiky, tel.: (02) 2542287 84, FAX: (02) 242227 63. 
invitation Podnikatelé: Kdo je nejlepší? Zúčastněte se soutěže preferující český kapitál a riziko Oficiální výběr kandidátů do soutěže o cenu Vynikající podnikatel roku 1994 byl zahájen 1. dubna. Kandidáty je možné přihlásit do 1. června 1994. Jan Hábík Na druhém ročníku soutěže o cenu Vynikající podnikatel, kterou organizuje Československé manažerské centrum Čelákovice, americká nadace Adrewa W.Mellona, Komerční a investiční banka, se podílí i Profit. Soutěž byla vytvořena jako uznání pro podnikatele, kteří založili prosperující firmu z českého kapitálu. Přihlásit kandidáta mohou zaměstnanci, obchodní partneři, bankéři i rodinní příslušníci. Nominační formuláře je možné získat nejen v ČMC Čelákovice, ale také u poboček Komerční banky, Investiční banky a ve všech Regionálních centrech pro podnikatele. Přihlášky bude hodnotit komise , v níž je Jiří Lobkowicz - její předseda, Martin Kratochvíl, prezident společnosti Bonton, William R. Pendergast, děkan Československého manažerského centra a Petr Chodura, zakladatel firmy Chodura a loňský vítěz ceny Vynikající podnikatel. První díl formulářů je třeba poslat nejpozději do 1. června, když konečný výběr bude v září a slavnostní vyhlášení výsledků proběhne v říjnu. Přitom budou oceněni finalisté i nominovaní podnikatelé. Kontakt: CMC, podnikatelské programy, nám. 5. května 2, 250 00 Čelákovice, tel.: (0202) 921 07, 922 39, FAX: (0202) 919 97, 921 50. 
collection Vychází Reflex č.16 FILM SE NAUČIT NEDÁ, tvrdí v rozhovoru pravděpodobně největší ženský filmařský talent od dob Věry Chytilové - režisérka Irena Pavlásková * Po odtajnění archivů StB odhaluje KRVAVÁ SVĚTLANA celou pravdu o působení jedné ilegální protikomunistické skupiny * Stát již není výhradním mecenášem kultury, stále více jsou potřební sponzoři. NASTAVENÁ DLAŇ zatím nezůstává prázdná * Zabijí-li vám na vojně potomka, dostanete odškodné. Považte PĚT TISÍC ZA SYNA! * Do poklidného východočeského města míří "prezidentský cirkus"... LÍTO MI ŠLE * Causa JOSEF VÁCHAL. 
other Když pořádně přituhne Sněhovou kalamitu zvládnou za pár hodin * Pluhy v ulicích s prvními vločkami S velkým zájmem jsem sledoval letošní boj silničářů a dalších služeb s nejtvrdší kanadskou zimou v poválečném období. Nikde ve sdělovacích prostředcích jsem neviděl odpovědné pracovníky , jak vysvětlují připravenost na boj se sněhem a mrazem. Neměli na to čas, protože byli většinou v terénu. Za celý měsíc pobytu v Québeku, Montrealu a Ottavě jsem nikde nezažil, aby došlo k nějaké větší sněhové kalamitě. Mechanizace byla všudypřítomná - od malých fréz a pluhů na čištění chodníků až po velké silniční mechanismy. Konkurencí proti sněhu Na otázku jak to, že to v Kanadě jde bez velkých problémů a časových skluzů, se mi dostalo odpovědi na québecké radnici, která mj. usiluje o pořádání ZOH 2002. K úklidu města používáme jak vlastní zaměstnance, tak soukromé firmy , říká Jean-Paul LAllier , starosta města Québec (na snímku). Vhodnou konkurencí dosahujeme optimální ceny při vysoké kvalitě práce , dodává. Na vlastní kůži jsem si to mohl potvrdit koncem února, kdy ve východní části Kanady napadlo za necelých 24 hodin kolem 40 cm sněhu. V Québeku i dalších městech vyjely do ulic sněžné pluhy, frézy a další technika prakticky okamžitě s prvními vločkami sněhu. V úklidu se pokračovalo celou noc a ráno následujícího dne byl provoz na silnicích prakticky normální. Situace na dálnicích se normalizovala ve stejný den odpoledne. Na zimě se dá vydělat Přes problémy, které letošní zima přinesla, ji mají Kanaďané rádi. Zvláště se těší velké oblibě zimní sporty a radovánky. Kanada nemá žádné větší historické památky, proto se snaží přilákat domácí i zahraniční turisty krásnou přírodou a možností sportování. V Québeku se v únoru konal již tradiční zimní karneval, který přilákal tisíce návštěvníků i z dalších provincií a Spojených států amerických. V centru města vyrostl ledový hrad, v nedalekém parku proběhla velká mezinárodní soutěž sochařů, jejichž jediným materiálem byl bělostný sníh. Konaly se tradiční závody v překonávání polozamrzlé řeky Sv. Vavřince v kánoích, jezdilo se na sněžných skútrech a s tradičními psími spřeženími. Městu, hotelům, restauracím a obchodům se suvenýry to přineslo do pokladny pěkných pár milionů dolarů. V pátek odpoledne připomíná Montreal Prahu. Tisíce aut míří z města do nedalekých hor. Desítky sjezdovek, které jsou osvětleny celou noc, zde nabízejí ideální podmínky k lyžování. Pro milovníky běhu na lyžích jsou připraveny desítky kilometrů upravených tratí. Na úpatí každé sjezdovky je menší hotel nebo pension. V mnohých si mohou zájemci zapůjčit celou lyžařskou výstroj. V nedalekém okolí nabízí služby desítky restaurací, kaváren a barů, které jsou otevřeny do pozdních nočních hodin. Vybudováním sjezdovek se podařilo protáhnout turistickou sezonu na delší část roku, protože již od jarních měsíců lákají návštěvníky desítky jezer a krásné hory. text k foto: ZIMNÍ KARNEVAL V QUÉBEKU: Ve městě vyroste také pohádkový ledový hrad. 
news Juppé navrhuje dohled nad Brčkem Paříž - Francouzský ministr zahraničí Alain Juppé včera navrhl, aby OSN rozšířila počet tzv. bezpečných zón v Bosně a Hercegovině o strategicky důležité město Brčko na severu této bývalé jugoslávské republiky. Svůj požadavek odůvodnil tvrzením, že kolem Brčka se soustřeďují vojenské jednotky a těžké zbraně a že tato oblast by se mohla stát dějištěm nových bojů mezi bosenskými Srby a Muslimy. K Brčku se přesunují oddíly bosenských Srbů, které se pod hrozbou NATO stáhly z bezprostřední blízkosti muslimské enklávy kolem města Goražde. Více o bývalé Jugoslávii na straně 4 - OSN se obává dalšího konfliktu 
news Budou antibiotika ještě účinná? Praha (ria) - Uspokojení z objevu penicilinu, který znamenal zvrat v léčbě infekčních chorob, je zřejmě v koncích. Odborníci stále častěji - naposledy na pražské mezinárodní konferenci o infekcích - upozorňují, že mnohé bakterie začínají být vůči většině antibiotik odolné. Podle dr. A. Tomasze z USA se blížíme ke konci antibiotikové éry. V USA je např. penicilin neúčinný asi ve třech procentech případů, před třemi roky to však bylo pouze 0.02 %. Existují už takové bakterie, které nezničí žádné antibiotikum. Přitom bakterie mají dobré schopnosti předávat si mezi sebou informace, jak měnit svou podobu. Odborníci vysvětlují, že bakterie zřejmě začaly bojovat o přežití. Varují též před nadměrným používáním antibiotik, které obranyschopnost organismu snižuje. 
other Spor o Gabčíkovo rozhodnou v Haagu Haag - 
news Loňský ekonomický vývoj ČR hodnotí vláda jako úspěšný Praha (če) - Loňský hospodářský vývoj ČR hodnotí vláda jako úspěšný. Konstatuje to v návrhu státního závěrečného účtu za rok 1993, který předložila parlamentu. Za výrazný rys ekonomického vývoje považuje stabilizaci cen. Míra inflace měřená indexem spotřebitelských cen činila loni 20.8 procenta, z čehož lze na vrub daňové reformy přičíst osm procent. Během roku vzrostly ceny potravinářského zboží o 13.2 procenta, nepotravinářského o 18 proc., veřejného stravování o 21.9 proc. a služeb o 25.3 procenta. Poprvé od počátku transformace stoupla produktivita práce: o 2.4 procenta proti roku 1992. U velkých organizací se příliš nezměnila, u malých se zvýšila o necelou čtvrtinu, ve stavebnictví poklesla o 12.2 procenta. Pokles nezaměstnanosti se zastavil v květnu a od června začalo lidí bez práce přibývat. Koncem roku bylo bez práce 185000 osob - o 50000 více než v roce 1992. Průměrná délka nezaměstnanosti činila 4.6 měsíce. Koncem roku 1993 pracovalo v národním hospodářství 4954000 osob, o 17000 méně než před rokem. Změnila se však struktura zaměstnanosti. Pracovní síly se z průmyslu a zemědělství postupně přesouvaly do stavebnictví a služeb. V zemědělství a lesnictví pracovalo sedm procent lidí, v průmyslu 34.4 procent. Ve službách byla poprvé překročena padesátiprocentní hranice. V soukromém sektoru pracovalo 45.5 procenta zaměstnaných osob, což je více než ve státních a komunálních organizacích. Reálné příjmy obyvatelstva vzrostly o 5.6, nominální o 27.6 procenta. Extrémnímu vývoji mezd (v červnu o 32.7 proc. proti roku 1992) vláda bránila mzdovou regulací. Závěrečný účet vykázal příjmy ve výši 358 miliard a výdaje činily 356.9 miliardy. Skončil tedy více než miliardovým přebytkem. Vláda navrhuje, aby 200 milionů bylo použito k podpoře malého a středního podnikání, zejména v okresech Bruntál, Louny, Nový Jičín a Znojmo, 87 milionů by mělo být převedeno na a. s. Severočeské doly jako splátka úvěru na předstihovou skrývku, 340 milionů by mělo směřovat na budování soustavy správy a kontroly daní a poplatků ČR a 454 milionů k posílení rezervy na řešení sociálních problémů. 
news Opět se štítem Se stejnou odhodlaností jako před 50 lety při vylodění zvítězilo včera 50 britských veteránů nad vedením hotelu Modeville u Caen, které jim zrušilo již potvrzené rezervace. Hotel zrušil objednaných 22 pokojů a bývalým britským válečníkům vrátil zálohu, kterou zaplatili již před dvěma lety. Tento krok zdůvodnili zástupci hotelu tím, že Britové nedoplatili předem zbylé peníze na ubytování do konce loňského roku, jak hotel požadoval. Hotelem navrhované náhradní ubytování v soukromí daleko od Caen veteráni označili za "nepřijatelné". Hotel nakonec pokoje opět potvrdil s tím, že uznal původní dohodu veteránů s bývalým vedením zařízení, která počítala s pozdějším zaplacením celého ubytování. 
comment Strašákem je Severní Korea USA znepokojují KLDR a její jaderný program, nikoli tanky v Bosně Konec podtitulku Petr Dudek Zatímco novináři ve Washingtonu minulý týden pilně zpovídali prezidenta Spojených států Billa Clintona a jeho ministra zahraničí Warrena Christophera ve snaze zjistit, jak se Američané postaví k pokračujícímu násilí v bosenském Goražde, cestoval ministr obrany William Perry po Asii. Perryho cesta do Jižní Koreje a do Japonska měla jasný cíl: vyjasnit stanovisko Spojených států k severokorejské stalinistické vládě a k jejím snahám vyvinout - sice nenápadně, ale o to svižněji - arzenál jaderných zbraní, s nímž by se v budoucnosti nemohlo nepočítat. Jaký význam Spojené státy této severokorejské "svéhlavosti" přikládají? Podle rétoriky Billa Clintona by se zdálo, že velký. "Jde o velmi, velmi vážnou věc," řekl Clinton o severokorejských nukleárních ambicích loni v listopadu. Pchjongjang, prohlásil Clinton o něco později, "nesmí dostat možnost, aby vyvinul jadernou pumu". U prvního muže Spojených států je to chvályhodná starost, navíc zřetelně v zájmu americké bezpečnosti. Bohužel, nejeden z odborníků se domnívá, že Severní Korea už nejméně jednou jadernou zbraní disponuje. K těmto nedůvěřivcům se řadí i bývalý ministr obrany Les Aspin, ředitel CIA James Woolsey - a současný šéf Pentagonu William Perry. Nenápadný, ale pracovitý Perry má podle názoru mnohých pozorovatelů nejrealističtější pohled na potřeby americké bezpečnosti - a potažmo celé americké zahraniční politiky. Pchjongjang může, pragmaticky řečeno, s jadernou zbraní v ruce znamenat pro Washington mnohem větší hrozbu než "lokální" válka v Bosně vedená navíc "pouze" konvenčními zbraněmi. Že Perry svojí pozorností k severokorejským jaderným choutkám píchl do vosího hnízda, ukazuje způsob, jakým na jeho cestu zareagovala oficiální pchjongjangská agentura KCNA. "Jde o neodpustitelný zločinecký akt, který může přivést situaci na Korejském poloostrově do krizového stavu a může způsobit velké nebezpečí": tak psala KCNA o rozhovorech, které Perry vedl minulý týden v jihokorejském Soulu. Perry, který přijel do Soulu potvrdit plán Spojených států uspořádat společně s Jižní Koreou vojenské manévry Team Spirit, zůstal i po útocích severokorejských sdělovacích prostředků klidný a nepolevil v ostražitosti. Severní Korea sice v pátek po nátlaku přislíbila, že umožní expertům z Mezinárodní komise pro atomovou energii (MAAE), aby byli přítomni výměně jaderného paliva v jaderném reaktoru v Jongbjonu, Perryho to však neuspokojilo. "Bez vnějšího dohledu bude moci severní Korea vyrobit z vyhořelého paliva stále ještě dost plutonia na pět nebo šest bomb," varoval. Podle amerického ministra obrany je přítomnost MAAE při výměně paliva sice nutná, ale zdaleka ne dostačující. Lze Pchjongjang nějakým způsobem přinutit, aby dohled nad jaderným materiálem připustil? Na tuto otázku měla mimo jiné odpovědět právě Perryho mise. V případě, že Japonsko a Jižní Korea přijdou společně se Spojenými státy do OSN s návrhem sankcí proti severní Koreji a návrh bude z jakéhokoli důvodu odmítnut, pak, řekl Perry, bude řada na mezinárodních sankcích, byť by je nepodpořily úplně všechny "státy světa". Muž, který se ze současné washingtonské politické scény vyjadřuje nejjednoznačněji, nechtěl zacházet do detailů. I tak však z jeho slov zazněla odhodlanost. Na rozdíl od Balkánu chtějí USA na Korejském poloostrově zabránit nejhoršímu. 
news Dolar ohrožen vývojem inflace Po přechodné stabilizaci, která podnítila obchodníky na devizových trzích k úvahám o obnovení silné pozice dolaru, se americká měna opět ocitla pod tlakem. Ve čtvrtek minulý týden klesl směnný kurz dolaru vůči jenu na desetitýdenní minimum, jelikož v prvním čtvrtletí dosáhla míra inflace v USA 2.6 % a byla tak dvakrát vyšší než v posledním čtvrtletí roku loňského. Tento pokles dolaru vůči ostatním měnám pokračoval i v pátek, přičemž nejkritičtější hodnoty zaznamenal vůči jenu, když se v této relaci nebezpečně přiblížil svému poválečnému minimu. Ve prospěch měny proto intervenovala americká ústřední banka (FED), a tak dolar v pátek večer stačil ještě posílit na 101.48 jenu po čtvrtečních 101.31 jenu. Jednou z dalších příčin oslabení dolaru byl pokles cen akcií a dluhopisů na americkém trhu, což vyvolalo značný zájem o prodej americké měny. Dolar nepodpořila ani zpráva o vývoji hrubého domácího produktu USA za první čtvrtletí. Ten totiž vzrostl mnohem méně, než se očekávalo. Krize dolaru přinutila Spojené státy, aby v jeho zájmu vstoupily na zahraniční devizové trhy a měnu tam prostřednictvím FED nakupovaly. Bylo vskutku načase, neboť americké měně hrozil vůči japonskému jenu pokles pod hranici 100 jenů za dolar, což by bylo vůbec poprvé v historii. Jedinou výhodou slabého dolaru, i když spornou, by bylo zlepšení pozice amerického zboží na mezinárodním trhu, avšak na druhé straně by hrozil další růst míry inflace, jelikož by naopak vzrostla cena zahraničního zboží na trhu domácím. Americký ministr financí Lloyd Bentsen se vyjádřil, že Washington pro zajištění stability měny udělá vše a že doufá, že mu v tom obchodní spojenci pomohou. Investoři však snaze zpevnit pozici dolaru příliš nevěří, protože za současným poklesem kurzu vidí snahu vlády otevřít americkému zboží zahraniční trhy. Ještě v neděli stačil ministr financí ujistit svět o tom, že vývoj inflace je v USA pod kontrolou a že nehrozí zvyšování dlouhodobých úrokových sazeb. To by ohrozilo aktivitu odvětví citlivých na výši úroků, jako například stavebnictví. Na dolar bude zaměřena pozornost obchodníků i v tomto týdnu a předpokládá se, že se o něm bude jednat na víkendové schůzce představitelů zemí Skupiny 7 ve smyslu koordinace akcí na jeho záchranu. (am) 
news Dividendy dostanou jen Češi Praha (dr) - Dividendy ve výši 5 tisíc korun za jednu akcii dostanou podle rozhodnutí valné hromady čeští akcionáři Dálničních staveb Praha. Němečtí akcionáři se výplaty dividend vzdali. Čistý loňský zisk Dálničních staveb Praha, a. s., (DSP) činil 7147 milionu korun, bilanční zisk 10434 milionu korun. Celkový objem loňských podnikových výkonů činil 1186 miliardy korun. Rozhodující podíl 552 milionů korun připadá na stavbu dálnic a 336 milionů korun na stavbu silnic. V oblasti železnic činily výkony 196 milionů a u tramvajových tratí 49 milionů korun. Celkově se výkon DSP zvýšil proti roku 192 o 348 milionů korun. Základní jmění společnosti je 60 milionů korun. Průměrný počet zaměstnanců byl 670 osob, z toho 478 ve výrobních profesích. Pohledávky včetně pohledávek z obchodního styku dosahovaly necelých 114 milionů korun. Na modernizaci vynaložily DSP vloni 63 milionů korun, což je o 100 % více než v roce 1992. K nejdůležitějším zakázkám DSP v minulém roce patří stavba dálnice D5 v úseku mezi Svojkovicemi a Klabavou, obchvat Tábora, obchvat Českých Budějovic u Lišova, odstavné nádraží Praha Vršovice a tramvajové spojení Komořany Modřany. Další velké zakázky, jako je stavba celnice na hraničním přechodu Rozvadov a stavba dálničního úseku Klabava-Ejpovice, získaly DSP v tomto roce. 
description Zakřiknutý zemědělec nemá šanci Švýcarští farmáři se učí být obchodníky i reklamními manažery Konec podtitulku Synek ze statku musí získat sebevědomí. Zakřiknutý zemědělec, který se mlčenlivě stará jen o svou práci na farmě, nebude mít zřejmě v budoucnosti šanci úspěšně hospodařit. Rolník musí vědět, jak si zákazníka získat. Musí ovládat umění nabízet své výrobky přímo ze dvora třeba turistovi, který projde okolo. Kvalita zemědělských produktů už sama o sobě nestačí. Statkáři a farmáři se brzy neobejdou bez vlastní reklamy, bez nápadité vedlejší činnosti. Ivana Kněžínková "Tohle všechno se snažíme naše studenty naučit," vysvětloval nám Carl Brandenburger, který působí na zemědělské škole Plantahof ve švýcarském kantonu Graubünden. Není divu, že škola si určila takový cíl. Donedávna neměla o studenty nouzi, především to byli synové ze statků a farem, které sem posílali jejich tátové, aby jejich potomci posbírali nějaké vědomosti, než převezmou rodinný majetek a začnou na něm sami hospodařit. Teď však děti zemědělců přestávají mít zájem následovat své rodiče, v práci na statku nevidí svou budoucnost. Švýcaři jsou sice stále ještě hrdí na své zemědělství, které bylo doposud chráněno například dovozními bariérami, ale problémy, jež trápí jejich kolegy v okolních státech, už doléhají i sem. Ohrožené rodinné tradice "V současnosti je v našem kantonu 3000 rolníků, ale jejich děti už se o studium na naší škole příliš nezajímají. V současnosti máme z kantonu Graubunden jen 45 studentů. Dalších 60 je z dalších kantonů. Zemědělské farmy se budou muset redukovat nebo ti, kteří v nich budou pracovat, musejí přijít odjinud. Rodinné tradice začínají mít povážlivé trhliny," domnívá se Carl Brandenburger. Škola poskytuje základní zemědělské vzdělání. Po dobu dvou let v době sezonních prací ji navštěvují synkové ze statků jednou týdně, v dalších dnech pomáhají otci na farmě. Od konce října do konce března absolvují zimní semestr spojený s pobytem ve školním internátu. Vedle povinných odborných a všeobecných předmětů si mohou vybrat i mezi volitelnými, například chov koní, pěstování bobulovin nebo třeba biozemědělství, jež využívá pouze ekologické postupy. Velký význam se tu přisuzuje praxi v přilehlém školním zemědělském podniku. Zajímavou novinkou, která sleduje cíl, o němž jsme hovořili na začátku, je projekt Zemědělství a turismus. Studenti se učí, jak navazovat kontakt s turisty, kteří přijdou do jejich kraje, učí se prodávat mléko a mléčné výrobky přímo ze dvora. Zákazníka by přitom měl zemědělec seznámit také s tím, jak se na farmě pracuje, jaká jsou v ní chována zvířata, co se na jejích pozemcích pěstuje atd. Studenti i jejich rodiče byli na začátku k projektu skeptičtí, ale po jeho vyhodnocení se ukázalo, že přinesl dobré výsledky. Otcové v učebnách místo synů Jeden týden v zimním semestru je věnován už osvědčené výměně. Do učeben zasednou otcové místo svých synů, kteří odjedou domů a starají se o statek. "Musejí si se vším sami poradit, třeba i se vzteklým býkem. Taková praxe je k nezaplacení. Tátové si zase ve škole poslechnou na vlastní uši, co učíme jejich syny. Jeden den je věnován diskusi starších s mladými. Děti těchto otců však na ní nebývají, musejí doma dojit," dodává Carl Branderburger. Základní zemědělská výuka je zdarma. Ubytování a stravu si studenti platí. Mzdy učitelů jsou z 35 procent hrazeny z federálního rozpočtu, zbývající část doplácí kanton. Zdrojem zisku pro školu jsou zimní kurzy pro starší rolníky, od několikadenních až po semestrální. Zatím je o ně stále velký zájem, okamžitě po vyhlášení jsou obsazené. Zaměřují se například na organizaci cestovního ruchu, provoz horské dráhy, výrobu sýrů různými technologiemi, biozemědělství, zacházení s koňmi. V kurzu pro zelináře přednáší i specialista na reklamu. Nechybí ani kurz pro ty, kteří se chtějí podílet na správě obce. Je důležité, aby byli schopni zastávat funkce v tržních strukturách, například v družstvech, která si farmáři zakládají. Místo výuky poradenství? Na poradenství a vzdělávání dospělých rolníků se stále více soustřeďují i ostatní zemědělské školy, které existují ve všech kantonech a které se také začínají potýkat s úbytkem uchazečů o studium. V curyšském kantonu musela být už jedna z pěti zemědělských škol pro nedostatek studentů uzavřena, v dalších jsou rušeny některé učební obory. Zájem, který projevují rolníci o zmíněné kurzy, potvrzuje, že hledají cesty, jak předejít problémům, jež se rýsují i ve švýcarském zemědělství. Na tuto cestu jsou nasměrováváni i studenti. A monitory umístěné na chodbách školy Plantahof neustále nabízejí informace o aktuální meteorologické situaci v různých částech světa. To prý aby si všichni uvědomili svou souvislost s přírodou celé planety a nepřemýšleli o všem jen z úzkého regionálního pohledu. 
program Invaze ve verších a písních Koncert nazvaný Vzpomínka na Invazi (a) Glenna Millera připravují na 3. a 8. června v pražském Hudebním divadle Karlín. 6. června uplyne totiž právě půl století od vyloďovací operace západních spojenců v Normandii. Na koncertu budou připomenuty jak historické okamžiky druhé světové války, tak swingová éra čtyřicátých let: předvedena bude ukázka z jevištní adaptace filmu Zasněžená romance (vlastní představení uvede HDK v prosinci 1994). Koncertu bude předcházet jízda historických vojenských vozidel americké armády, která začne 3. června v Plzni a bude pokračovat až do Prahy. Ze stanoviště na Bílé hoře se kolona přemístí přes centrum až k HDK, kde utvoří čestnou uvítací stráž pro pozvané hosty. Pozváni budou mimo jiné velvyslanci evropských zemí a USA. Foyer divadla bude vyzdoben dobovými fotografiemi. Hosty uvítá znělka "volá Londýn" a Verlainovy verše. Orchestr Karla Vlacha v uniformách americké armády zahraje St. Louis March. Samotné koncertní pásmo se bude skládat z krátkých spojovacích textů (Ryanův Nejdelší den, Churchillovy Paměti) a písní (Helena Vondráčková, Karel Černoch, Karel Gott, Karel Hála, Jiří Korn a další). Určitě u toho bude i televize. Koncert je připravován pod záštitou ministra obrany naší republiky a výtěžek ze vstupného z prvního představení (3. června) půjde na konto SOS Dítě v nouzi.(vl) 
caption Závod Světového poháru profesionálů ve windsurfingu, který se měl konat 17. a 18. 9. v ostravské hale, odložil hlavní organizátor (společnost Formoza) z finančních důvodů na neurčito. 
news Peníze pro fotbal Praha (šv) - Po pivovaru Radegast se stala Českomoravská stavební spořitelna druhým hlavním sponzorem televizně reklamního projektu firmy STES, v níž jsou sdruženy kluby I. a II. fotbalové ligy. Včera podepsaná roční smlouva garantuje fotbalu 7 milionů Kč plus pohyblivou částku 10 - 12 milionů. 
weather V pondělí bude v ČR polojasno, ojediněle přeháňky. Noční teploty 5 až 1 st., při zmenšené oblačnosti i nižší, nejvyšší denní 12 až 16 st. C. V 1000 m na horách kolem 4 st. C. Slabý proměnlivý vítr. V úterý a ve středu bude zpočátku polojasno, později přibývání oblačnosti s deštěm. Nejnižší noční teploty v úterý 4 až 0 st. C., ve středu 8 až 4 st. C. Nejvyšší denní teploty pro oba dny 14 až 18 st. C. Slunce vychází v úterý v 5.34 a zapadá ve 20.21 hodin. Měsíc vychází ve 2.22 a zapadá ve 13.06 hod. 
sport Součet 24. kola V jednání je přeložení zápasu Sparta Zlín na pátek 6. května kvůli přímému přenosu v ČT. (šv) 
review Jelcinovo knižní vyznání překvapuje otevřeností Londýn - Nová kniha ruského prezidenta Borise Jelcina jej odhaluje jako člověka trýzněného depresemi a pochybnostmi, jenž je stejně přísný na své podřízené jako kritický k sobě. V souvislosti s vydáním Jelcinových pamětí ve Velké Británii to včera uvedla agentura Reuter. Na rozdíl od většiny politiků, jejichž memoáry dokazují, že jejich rozhodnutí byla vždy správná, Jelcin ve své knize, jež v Británii vychází pod titulem Pohled z Kremlu, čtenáři obnažuje svou duši a své zranitelné ego a netvrdí, že je neomylný. Přiznává "vysilující záchvaty deprese, vážné pochyby, nespavost a noční bolesti hlavy, slzy a zoufalství". Na první pohled rozhodný Jelcin říká, že je často mučen nerozhodností a že někdy dělá z unáhlenosti chyby, kterých pak lituje. Jako příklad uvádí to, že se v roce 1991 při prezidentských volbách rozhodl pro Alexandra Ruckého jako svého viceprezidenta. Jelcin uvádí, že se nedokázal rozhodnout, kdo se má s ním ucházet o přízeň ruských voličů jako viceprezident. Nakonec si vybral Ruckého, protože tohoto atraktivního důstojníka s kníry pokládal za partnera "jako stvořeného pro volební kampaň". Později Jelcin svůj názor změnil: "Ruckoj a já jsme spolu prostě nevycházeli." Ruský prezident připouští, že podobnou chybu udělal s Ruslanem Chasbulatovem, jenž loni na podzim spolu s Ruckým vedl vzpouru ruského parlamentu. S vnitřní trýzní učinil Jelcin "nejtěžší rozhodnutí ve svém životě" v září 1993, když rozpustil ruský parlament. Toto rozhodnutí vedlo ke konfliktu a nakonec k ozbrojenému útoku na budovu zákonodárného sboru, při němž zahynulo nejméně 147 osob. Jelcin nyní říká, že jeho počáteční neochota použít síly a jeho trvání na tom, že kolem tzv. Bílého domu mají být rozmístěni neozbrojení policisté, byly tragickou chybou, která vedla k většímu krveprolití. Jelcinovo líčení moskevské politiky posiluje názor, že v Rusku vládne chaos a nekompetentnost a že je to spíše země zmatků než spiknutí, uvádí agentura Reuter. Typickou příhodou je Jelcinovo zjištění, že mezi rozhořčenými oběťmi zfušované měnové reformy v roce 1993 byli i jeho dcera a zeť, kterým se jejich ruble během víkendu změnily v bezcenný papír. Předáka krajních nacionalistů Vladimira Žirinovského Jelcin líčí jako odporného a nebezpečného člověka a říká, že jeho vzestup dokazuje, že ruská společnost není imunní proti fašizmu. Nejvřelejší vztah Jelcin projevuje vůči své dlouholeté manželce Naině a premiérovi Viktoru Černomyrdinovi. Mnoho chvály sklízí i architekt ruských hospodářských reforem Jegor Gajdar a jeho "šoková terapie", avšak méně poklon se dostává Jelcinovu bývalému hlavnímu politickému stratégovi Gennadiji Burbulisovi, kterého popisuje jako arogantního a samolibého člověka. 
news Helmut Kohl prostě nejlepší Bonn - Ústřední postavou volební kampaně nejsilnější strany Německa, Křesťanskodemokratické unie (CDU), bude kancléř Helmut Kohl, který v říjnových parlamentních volbách usiluje už počtvrté o vítězství. Jeho televizní šoty doprovodí hit americké zpěvačky Tiny Turnerové Simply the best (Prostě nejlepší). Jeden ze šotů představuje kancléře s B. Clintonem při jednání, kde prezident USA říká: Souhlasím s Helmutem. Během kampaně se však neuskuteční žádný televizní duel mezi Kohlem a jeho sociálnědemokratickým vyzývatelem Rudolfem Scharpingem. Kohl, který se obvykle vyhýbá veřejným diskusím s jinými politiky, údajně nechce vyřadit z debaty partnery z vládní koalice. SPD obvinila vládu, že před 2 týdny zinscenovala efektní zadržení pašovaného plutonia, aby získala náskok v předvolební kampani. 
news Řecko odmítlo návrh Albánie Athény - Řecko včera odmítlo úterní návrh albánského prezidenta Saliho Beriši na zahájení dialogu o napjatých vztazích mezi oběma státy pod dohledem Konference o bezpečnosti a spolupráci v Evropě (KBSE). Mluvčí řeckého ministerstva zahraničí uvedl, že Athény jsou připraveny jen k dvoustrannému dialogu a za podmínky, že Albánie zastaví proces s 5 albánskými Řeky a že bude dodržovat práva řecké menšiny v zemi. Max van der Stoel včera jednal o albánsko-řecké krizi v Aténách se šéfem řecké diplomacie Karolosem Papuliasem. Řecko-albánské vztahy se prudce vyhrotily minulý týden, po zahájení procesu s albánskými Řeky. Obvinění údajně spolupracovali s řeckými tajnými službami. 
essay Ekologie není ani levá ani pravá Pavel Kovář, Geobotanik Je až podivuhodné, jak věci zrají k nutkavosti vyjádření, naneseny celým souborem podnětů. Znova a znova jsme konfrontováni - užijeme-li slov pana premiéra v pravidelném interview (viz LN 19. 8) - se stejnými jevy. V polovině volebního období předkládá Ministerstvo životního prostředí vládě materiál o státní ekologické politice, jenž je jednohlasně zamítnut. Předseda vlády se jako vždy, když jde o slovo začínající na eko-, ale s nešťastnou záměnou hlásky l za n, vyjádří k věci s despektem, jen tak mimochodem ji zpolitizuje, tím zdiskredituje a jako nepřijatelnou shodí pod stůl. O dvě stránky dál v listu je ministr ŽP, dosud ekologickými aktivisty vnímaný jako dobře zaplacený vládní úředník, objeven coby Ejhle muž!, neboť verbálně vydal všanc svou budoucnost na postu proti principům, jež předložil. A o další tři stránky dál čteme titulek Každý druhý ekologem z pera respektovaného odborníka, který nezakrývá, že naznačená inflace toho slova se vztahuje kromě mnoha jiných postav i na resortního pana ministra. Navzdory různým subjektivním představám - zopakujme nepopiratelné: je rozdíl mezi ekologem (představitel profesního odvětví vědy, politicky neutrální) a environmentalistou (stoupenec hnutí veřejnosti za kvalitní životní prostředí, podle způsobu prosazování cílů politicky zabarven). Ekologie je jen jedna. Je to nauka o hospodářství přírody, s dlouhodobým horizontem ve svém pracovním měřítku. Vyplývá z ní princip minimálního zasahování do přirozeného chodu věcí. Na rozdíl od toho ekonomika s krátkodobými výhledy a stimuly zasahuje razantně do kapitálového trhu přírodních zdrojů, hlavně díky spontánnímu chování jedné lidské generace, aniž by - zcela neliberálně a nedemokraticky - připouštěla spontánní tržní chování generace dosud nenarozené (chování pravděpodobně zcela jiné). Hnutí environmentalistů (bojovníků za prostředí) vzešlo jako zpětná vazba a snaží se - ve vleku horizontů politiky a ekonomiky - vstupovat do meziprostoru, byť třeba s méně profesionálním zázemím nekompletních nebo i ne zcela správně pospojovaných poznatků ekologie-vědy (častější případ je sice kvalifikovanost, ale někdy politicky nešťastné způsoby prezentace). Je velice nefér podsouvat těmto aktivitám jako celku z té či oné strany levicovost (nebo pravicovost - to jsme zažili v minulém režimu), i když extrémy v metodách prosazování existovat mohou, svědčí však o tom, že pak nejde o původní věc. Ekonomům - bez ohledu na režim - budou neúplatní zelení principiálně vadit vždycky. Protože regulovat jde všechno možné od mezd ve školství po zdroje na nevýdělečnou vědu, ale regulovat čerpání nebo poškozování něčeho tak povolného, co musí mít samozvaného zástupce, jako v případě horniny, vody nebo bioty, to dá práci. Co je ale třeba mezi všemi politickými kamuflážemi považovat za největší mystifikaci, teď a tady, je deklarovat konzervativní systém hodnot zároveň s vylučováním nového poznání, získávaného experimentováním (a odsuzovaného ve spojení s opět politickým slovním arzenálem - s třetí cestou). Konzervatismus bývá definován sice jako snaha udržet osvědčený systém, který však obsahuje změny zajišťující kontinuitu. Nejvyspělejší země světa (USA, SRN, Japonsko aj.), které vyrostly na konzervativních hodnotách a hájí je, vystavují veškeré poznání okamžitě experimentu. Protikladné výsledky v tomtéž odvětví se těší největší pozornosti. Navíc, mentalita otevřená pro pokus za standardních pravidel zahrnuje: pragmatismus, orientaci na budoucnost, systémové myšlení, rychlý přenos informace z teorie do praxe atd. Přirozený příklon naší porevoluční společnosti napravo by - ke škodě věci - mohl být záhy zrazen neustálým protiřečením vysoce postavených. Černobílá stranickost s tendenčním obětním beránkem - šedou, bez preference kvalifikovanosti, má nevýhodu v tom, že je slepá na modrou, žlutou, zelenou... Jestliže někdo říká, že životní prostředí je určováno politickým, sociálním a ekonomickým systémem, pak se lze ptát, proč se dosud v této sféře charakteristické determinanty, tedy především ekonomické nástroje, neuplatňují? V podstatě o tom je váda celé poslední roky. Jestliže resortní ministerstva dostávají z centra přerozdělené peníze na projekty a přitom nefunguje standardní konkursní soutěž za účasti dostatečného spektra posuzovatelů návrhů (nejen úředníků daného ministerstva), tj. finance jsou často přiděleny předem, dokonce i na témata, která se neobjevila ve zveřejněné poptávce - pak se lze ptát, jestli nemáme jenom jeden resort, podnikatelství. Jestliže ministerstvo životního prostředí oficiálně schválí jedinou firmu pro dodávání semen planě rostoucích rostlin ve jménu záchrany naší přírody a daný sortiment bez uvedení původu upřednostňuje při znovuzavádění před názorem nesporných odborníků a znalců konkrétních lokalit, přispívá k ohrožení genového bohatství této země. Ano, tímto aktem zároveň přispělo k oživení jednoho druhu obchodu. A tak dále. Podle všeho tedy není třeba se vážně obávat, že by první ministr suspendoval svého posledního ministra. Zbavme se ve výhledu negativních vizí - a třeba i třetích cest. Je cesta čtvrtá, cesta normální lidské komunikace, akceptování oprav v lidském chování, jež se ve většině demokratického světa uplatnily. Je to cesta udržitelnosti a tedy cesta osvědčených přístupů seriózně konfrontovaných s novostí odkrývaného. 
program Český Woodstock začíná v Trutnově Třídenní koncert nazvaný Trutnov 87 - 94 začíná dnes v 16 hodin v trutnovském letním kině Na bojišti. Nepřetržitý proud hudby ve dne v noci by měl skončit až v neděli v poledne. Během víkendu se tu představí přes čtyřicet kapel. Kromě hostů ze Švýcarska, Spojených států, Rakouska, Francie a Německa v Trutnově vystoupí například skupiny Tony Ducháček And Garage, Tichá dohoda, Sluníčko, Mňága a Žďorp, ETC s V. Mišíkem, Piráti 44, Ivan Hlas a Nahlas, Support Lesbiens, Už jsme doma, Zuby nehty, Babalet, Tornádo Lue a další.(tse) 
letter Co polské oči nevidí V LN byl 9. 8. 1994 otištěn dopis V. Liberdy, reagující na stať T. Kisielewského (LN 27. 7.). V jeho historické argumentaci je však bohužel až příliš mnoho nesprávností a omylů, svědčících, jak místo znalosti fakt přežívají legendy a schémata. Pplk. Šnejdárek nepodnikl vojenské obsazení Těšínska počínaje 23. 1. 1919 na vlastní pěst, ale na rozkaz vlády, resp. ministra národní obrany V. Klofáče, to je ověřený a nesporný fakt. Nemělo to pranic společného s polsko-ukrajinskými boji o Lvov v téže době, nešlo tedy o žádné vpadnutí do zad v těžké chvíli - to je legenda, ražená už v té době polskou žurnalistikou a dodnes houževnatě udržovaná částí polské literatury, která nečerpá z autentických pramenů, ale opisuje dávné novinářské emoce. Skutečným důvodem vojenské akce byl úmysl zamezit konání voleb 26. 1. 1919 do polského sněmu, jejichž vypsání bylo neoprávněné, jelikož šlo o sporné území. Čs. vojsko také nikdy neobsadilo celé Těšínsko až po Bílsko, fronta se zastavila na horní Visle u Skočova. Ústup čs. vojska nebyl vyvolán zákrokem E. Beneše, ale zákrokem mírové konference v Paříži. Vytyčení hranice v r. 1920 právě na Olze, takže v ČSR zůstala polská menšina, považují za křivdu mnozí Poláci dodnes; T. Kisielewski označuje polské ultimátum a zábor z podzimu 1938 za pouhé odčinění křivdy z ledna 1919 a července 1920, kdy arbitráž velmocí rozhodla o dnešní hranici na Těšínsku. V. Liberda asi dost málo ví o jednáních o příští čs.-polské konferenci v Londýně za války, také tam byl problém poválečné hranice na Těšínsku jedním z mnoha kamenů úrazu: vláda gen. Sikorského totiž tvrdošíjně trvala na zachování hranice Polska ze dne vypuknutí války 1. 9. 1939 také vůči ČSR, tedy včetně kořisti z podzimu 1938 na Těšínsku, Oravě, Spiši a Kysucích a apriorně odmítla jakékoli alternativní či kompromisní řešení, i velkorysou nabídku, kterou učinil v dopisu Sikorskému prezident Beneš. Byl ochoten ustoupit od principu předmnichovských hranic, odmítal sice přirozeně hranici vynucenou ultimátem z 30. 9. 1938, ale byl ochoten honorovat svou nabídku, učiněnou několik dní před ultimátem v dopise polskému prezidentovi I. Móscickému, totiž dospět jednáním k dohodě o nové hranici, jež by nebyla totožná s hranicí z 28. 7. 1920 a ovšem ani s hranicí vynucenou ultimátem. Z dopisu prof. PhDr. J. Valenty, Praha 
collection Z fotbalových kruhů Jiří Lerch z pražské Slavie se definitivně rozhodl neodcházet do Chebu, ale zůstat v pražském klubu. Utkání 3. kola II. ligy Uherské Hradiště - Bohumín se koná už v sobotu od 16.30 h. Miroslav Sovič, bývalý juniorský reprezentant z Nitry přichází na hostování do Jablonce a už v nedělním ligovém utkání bude připraven nastoupit. (ber, hk) 
sport Dva rekordy najednou Perkins plaval 1500 m průměrem 58.77 na 100 m Victoria - Dva světové rekordy v jediném závodu při Hrách Britského společenství národů vytvořil Australan Kieren Perkins. Olympijský vítěz v plaveckém maratónu zdolal 1500 m volným způsobem v čase 14: 41.66, čímž překonal o 1.82 svůj nejlepší výkon z Barcelony 1992. Současně mu naměřili rozhodčí mezičas na 800 m 7: 46.00, což je lepší o 0.6 s než jeho vlastní rekord z února 1992. Perkins dosáhl průměru 58.77 na sto metrů. Jednadvacetiletý Australan získal ve středu již čtvrtou zlatou medaili. Na nejdelší plavecké trati v bazénu vládne podobně suverénně jako kdysi Rus Salnikov. Je prakticky jediným vytrvalcem, který plave tuto trať stabilně pod 15 minut. Oba rekordy zlepšil už potřetí a lze předpokládat, že ne naposledy. Před sebou má podle vlastního vyjádření ještě sedm let závodní činnosti. Perkins podobně jako řada dalších australských sportovců chce být aktivní až do olympijských her 2000 v Sydney. V atletických soutěžích patří k překvapením vítězství Angličana Denmarka časem 13: 23.00. Na dvojnásobné trati žen vynikajícím závěrečným finišem přesprintovala favorizovanou Jihoafričanku Elanu Meyerovou časem 31.56,97 Yvonne Murrayová ze Skotska. Meyerová mohla a měla získat pro svoji zem první zlatou medaili z her od roku 1958. Jsem překvapena, kolik sil mi po závodě na 5000 m pro desítku zbylo. Možná jsem mohla být ještě rychlejší, zářila spokojená Murrayová. Vývoj světového rekordu na 1500 m v.zp. 
essay U nás v Kocourkově Poslední slovo Jiří Hanák Za normálních okolností se život v Kocourkově odvíjel standardně. Slepice kradl Franta Kejvalů. Všichni to věděli a všichni na něho byli krátcí, protože Franta Kejval měl svá lidská a občanská práva. Biřice už unavovalo za Frantou se honit. Po dopadení ho stejně vždycky museli po sepsání protokolu pustit. Vznikla z toho dokonce jakási gentlemanská dohoda. Čas od času se Franta sám dostavil na biřickou služebnu, jako že ho chytili. A zase šel. Portmonky měla v referátu rodina Dunkových. Všichni to věděli a všichni na ně byli krátcí, protože Dunků bylo moc a každý z nich měl svá lidská a občanská práva. Z pálení ukradených peněženek se kolem jejich chalupy linul penetrantní čmoud. Radní pro bezpečnost se pokusil alespoň na ten smrad Dunky nachytat. Vytasili se však s vládní výjimkou a radnímu zmehlo. V setmělých ulicích tloukli Kocourkovské bratři Kovářovi. Všichni to věděli a všichni na ně byli krátcí, protože s nimi měli špatnou zkušenost. Biřicové se jich báli, a tak si na ně jednou počíhala svépomocná domovská domobrana a dala jim parádní deku. Všichni útočníci dostali pět měsíců natvrdo, protože nepočkali, až je rabijátští bráchové alespoň jednou, raději však dvakrát říznou břitvou. Všechno se k lepšímu obrátilo s blížícími se volbami do kocourkovského magistrátu. V autobuse, pendlujícím mezi nádražím a kocourkovskou památkou, řidič každé tři minuty vykřikoval upozornění: Věnujte pozornost upozornění magistrátu! Projíždíme zónou zvýšeného výskytu lupičů. Cestující jsou povinni dávat si na své prkenice pozor! Každého zadrženého lupiče nechť cestující předají radnímu pro bezpečnost! Pro zvýšení efektu řidič vždy zastavil a ládoval bambitku. To byl ovšem jen začátek. S blížícími se volbami přituhlo. Radní pro bezpečnost spolu s primátorem rozhodli, že provětrají noční metro. Na akci byli převedeni všichni tři kocourkovští biřicové. Nespala ani galerka. Nejdříve si na magistrátu zařídila za úplatu dvou slepic a jedné peněženky únik informací o rozvrhu šťár. Jak odhalil nezávislý Kocourkovský deník, v poslední chvíli se přece jenom podařilo galerku přemluvit, aby ke každé plánované šťáře dodala do nočního metra jednu figuru, která bude zjištěna a zajištěna. Na závěr každé půlnoční šťáry se totiž měl dostavit primátor a nechat se s úlovkem fotografovat. Snad právě proto bylo v dodatku ke smlouvě stanoveno, že babu Peregrinovou nenastrčí galerka biřicům častěji než třikrát týdně. Její specializací byl totiž polní pych a její časté zadržování v metru by nakonec mohlo být podezřelé i opozici. Kromě toho byla ošklivá a primátor byl estét. Všechno klapalo. Biřici si vždycky v posledním vagonu metra vyzvedli svého člověka, primátor se před půlnocí opásal pendrekem a pouty, která lapeným osobně nasazoval. Kocourkovský deník každý den uveřejňoval dokumentární fotografie, jak radnice ve dne v noci bojuje se zločinem. Výsledek se ve volbách nemohl nedostavit. Hlasy opozice se primátorkou stala baba Peregrinová. 
news Středoevropská plodinová burza O českém návrhu dnes jednají ministři volné zóny CEFTA Praha (jpš) - Český ministr zemědělství J. Lux resortním kolegům ze Slovenska, Maďarska a Polska navrhne vytvoření společné středoevropské komoditní burzy. Tento návrh je jednou z několika otázek, které ministři zemědělství zemí Středoevropské dohody o zóně volného obchodu (CEFTA) budou projednávat při svém dnešním setkání, které se pod názvem Agrofórum 94 koná na loveckém zámečku Ohrada blízko Hluboké nad Vltavou. Jednání se zúčastní také pozorovatelé z Rakouska a Slovinska. Myšlenku založit společnou komoditní burzu včera LN osvětlil ekonomický náměstek ministra zemědělství Václav Slavíček. Sdělil, že česká strana navrhuje, aby mezi stávajícími komoditními (plodinovými) burzami nejdříve došlo k informačnímu propojení. V určitém časovém horizontu by pak mohly burzy začít fungovat jako jeden počítačový parket. Tím by se prý značně zvětšil trh pro burzovní obchody. Jde zatím pouze o návrh a záleží na tom, zda tento projekt bude uskutečnitelný i po legislativních a jiných stránkách, řekl Slavíček. Návrh na vytvoření společné burzy podpořil také slovenský ministr zemědělství P. Koncoš. Podporujeme tuto myšlenku o to víc, že sídlem burzy by byla, vzhledem ke své poloze v centru zemí CEFTA, Bratislava, prohlásil. Podle vyjádření Slavíčka však hlavním bodem dnešního jednání ministrů CEFTA bude otázka dalšího postupu liberalizace vzájemného obchodu a otázka přibližování a integrace zemědělského sektoru zemí CEFTA do Evropské unie. Česká delegace chce také nastolit diskusi o některých aktuálních problémech potravinářského obchodu. Jde prý především o 10% vyrovnávací dávku zavedenou Polskem a problém vzájemného uznávání jakostních certifikátů mezi ČR a SR. Za českou stranu se diskuse kromě Josefa Luxe má zúčastnit také ministr průmyslu a obchodu Vladimír Dlouhý a náměstek ministra zahraničních věcí Pavel Bratinka. 
description Brána pro zahraniční investory Za svého působení CzechInvest úspěšně uzavřel jednání u osmi projektů Hynek Pinda Česká agentura pro zahraniční investice CzechInvest vznikla v roce 1992 z iniciativy Vladimíra Dlouhého. Jejím hlavním cílem bylo zajišťovat oblast přímých zahraničních investic - společné podniky českých a zahraničních partnerů nebo projekty cizích firem realizované u nás na zelené louce. Důležitou roli při ustavení agentury sehrála finanční pomoc Evropské unie poskytovaná v rámci programu PHARE. Podpora přímých zahraničních investic tak byla přenesena z teorie na reálnou půdu. O významu přímých investic se můžeme přesvědčit z prvních praktických příkladů. Nejde jenom o samotný příliv peněz, ale také o vytváření pracovních příležitostí, zvyšování kvalifikace pracovních sil, zavádění know-how. O dosavadních zkušenostech a plánech do budoucna jsme hovořili s generálním ředitelem Janem A. Havelkou a vedoucí oddělení regionů Hanou Chlebnou. O to, aby činnost agentury měla nadresortní ráz, se stará řídící výbor, ve kterém jsou zástupci bankovního sektoru, podnikatelských sdružení a ministerstev. Agentura má 19 pracovníků a tři zahraniční poradce. Aktivita agentury spočívá v prezentování České republiky jako vhodného místa pro investice. K tomuto účelu využívá účast na výstavách v zahraničí, semináře, obchodní mise, ale nejúčinnější je přímé oslovení zahraniční firmy. Pro zlepšení komunikace s potenciálními partnery uzavřel CzechInvest dohody o spolupráci se třemi zahraničními organizacemi - Hamburskou korporací pro rozvoj obchodu, Tokijskou bankou a italským Institutem pro zahraniční obchod. Aby měli co nabízet, zpracovávají zaměstnanci agentury studie představující danou investiční příležitost. Největší důraz je zatím kladen na automobilový průmysl, elektrotechniku a životní prostředí. Pro investora se připravují informace o podnicích v odvětví, o situaci na trhu, představuje se lokalita a infrastruktura a poskytují se i další nezbytná data. V průběhu své činnosti v CzechInvestu zjistili, že nezbytnou součástí jejich práce je síť spolupracovníků v jednotlivých regionech. Pouze z pražského centra nelze shromáždit všechny pro investory klíčové informace. Jednou z nejdůležitějších podmínek pro investory je vhodná lokalita. Zájem je především o tzv. průmyslové zóny. Například Mercedes zvažoval možnost postavit nový výrobní závod v Plzni. Je možné, že o tuto lokalitu projeví zájem další zahraniční firmy, které budou chtít investovat v Čechách. Agentura spolupracovala i s dalšími světovými společnostmi, jako je Motorola nebo Pepsico. Mezi doposud osm úspěšně dokončených projektů patří společný podnik JV Nikom, který založila japonská společnost NISHO IWAI s kovohutěmi Mníšek (výroba ferrovanadia), a investice kanadské firmy CANSTAR, největšího světového výrobce bruslí a hokejového vybavení. Celkem dokončené projekty vedly k vytvoření 3500 pracovních míst. Protože po ukončení druhé vlny kuponové privatizace se očekává snížení přímých zahraničních investic k nám, klade si agentura za cíl zajištění jejich dostatečného přílivu v poprivatizačním období. Od roku 1996 se spektrum její činnosti rozšíří o podporu českých investic do zahraničí. 
program Vyšší princip Příběh , který Jan Drda popsal v povídce Vyšší princip , se skutečně stal - v dusné a hysterické atmosféře dnů těsně po atentátu na Heydricha byli německými okupanty popraveni ( či spíše surově zavražděni ) tři studenti příbramského gymnázia . Režisér Jiří Krejčík v roce 1960 natočil podle této povídky film , který svým naléhavým protiválečným patosem a uměleckou působivostí stále patří k tomu nejlepšímu , co kdy v naší kinematografii vzniklo . ( ář ) ( Nova - 14.00 ) 
comment Sběrné suroviny se chovají podle poptávky Příčinou nulového zájmu o starý papír a nízkých cen za něj byla hospodářská recese v západních zemích Michal Achremenko Odpady vznikaly, vznikají a budou tu s námi stále. Nejméně 30 procent použitých materiálů je možné nějakým způsobem vrátit zpět do oběhu. Kouzlo recyklace spočívá nejenom v úspoře výchozí suroviny, ale také ve zmenšování objemu odpadu na skládkách. Samozřejmě jde také o ceny, které v případě starého papíru naštěstí zase vzrostly. Nejtypičtějším a nejčastějším odpadem je papír. Bylo by nošením sov do Atén vykládat, že sbíráním starého papíru šetříme naše lesy, nicméně je to přece jenom tak. A to i přesto, že nedávný nezájem o tuto komoditu mohl vyvolávat dojem, že lesů máme nadbytek. V pozadí tohoto stavu byla světová hospodářská recese, která se podepsala na snížení poptávky po papíru v západoevropských zemích. A tak ho Západ vozil na Východ a ještě za to odběratelům platil. Zpracovatelské podniky získaly levnou a kvalitnější surovinu ze zahraničí, zatímco náš papír plnil popelnice. Hromosvodem stížností se stala akciová společnost Sběrné suroviny, a to přesto, že už dávno nemá ani monopolní, ani dominantní postavení na trhu druhotných surovin. Kritika byla neoprávněná. Tento podnik, jak LN informoval jeho ředitel Jiří Volek, reguluje sběrovou politiku podle požadavku odběratelů, protože z finančních důvodů není schopen papír vykupovat na sklad. Důkazem toho je, že jakmile se projevila poptávka, výkupní cena se rapidně zvýšila - u lepenky, která se před časem nebrala ani zadarmo, dokonce na 1.40 Kč za kilogram. Do roku 1989 měl tehdy státní podnik Sběrné suroviny v Praze 135 sběren, navíc rovnoměrně rozložených. Po restituční smršti jich zbylo pouze 47, rozmístěných velmi nešťastně. Asi třetina starého papíru údajně končí v popelnicích. Lidé to mají do sběren daleko. Nad mnohými restituovanými sběrnami dosud visí stará firma, což budí dojem, že sběrna je zavřená z vůle Sběrných surovin. Situace se řeší tak jako v ostatních zemích. Separovaným sběrem do kontejnerů, ačkoliv je to poměrně drahá záležitost. Kovový kontejner na papír o obsahu 3.2 kubíku je výrobkem německé firmy Schäfer a stojí okolo 25 tisíc korun. Zvonové kontejnery Sběrných surovin jsou od zlínské firmy Reflex a stojí až 13 tisíc. Kontejnerů na papír je v Praze, kde Sběrné suroviny působí, 185 a těch druhých 1350, přičemž tato čísla nejsou konečná. Nejde však jen o to, mít co nejvíce kontejnerů, ale i navazující technologii, to jest automobily na odvoz a třídicí linku, která se buduje nákladem 17 mil. Kč. Velkým problémem je podle Jiřího Bočka, vedoucího oddělení výroby a ekologie Sběrných surovin, zařazení tohoto podniku až do druhé vlny kuponové privatizace. To oddálilo vstup partnera ochotného investovat do dalšího rozvoje firmy. Pozice Sběrných surovin byla značně oslabena vstupem soukromých společností na trh, což se projevilo i v poklesu zisku. Omezila se tak možnost investovat do dalších souběžných aktivit, které jsou nutné v prostředí tržní ekonomiky. Na pražských ulicích se objevují kontejnery jiných firem, mnohdy i mimopražských. Konkurenti sami o sobě Sběrné suroviny netrápí; jde spíše o fakt, že často vyzobávají jenom rozinky v podobě lukrativního odpadu. Sběrným surovinám tak zbývají takové lahůdky jako autobaterie a různé fotochemické roztoky. Podle vedení podniku by na tyto otázky měl pamatovat zákon. Když vykupovat, tak tedy všechno. Cílem Sběrných surovin je vybudovat hustou síť kontejnerů tak, aby se občan mohl odpadu zbavit pohodlně. U cen za starý papír si budeme muset zvyknout na rozhodující vliv trhu. 
news Nejasnosti kolem Lotynky Praha (jap, mst) - Ministr kultury P. Tigrid včera na dotaz zpravodaje LN potvrdil, že jeho názor na budoucnost České lotynky se téměř shoduje se stanoviskem poslance F. Kozla. Ten se domnívá, že loterie by měla být pro svůj dosavadní neúspěch zrušena. Jednatel společnosti K. J. D. P. Havlík, která Lotynku provozuje, naopak uvedl, že poslanec Kozel na jednom místě svého vyjádření navrhuje zrušení Lotynky a na jiném zase tvrdí, že materiály obdrží až příští týden Podle Havlíka Kozel svými invektivami směrem k odbornému vedení Lotynky porušuje své ústavní pravomoci a kdyby nebyl chráněn imunitou, podala by na něj K. J. D. žalobu. Havlík uvedl, že je bezohledné tvrdit po třech měsících fungování Lotynky, že je definitivně ztracena kvůli dosavadnímu nižšímu obratu loterie. Ve světě je zavádění celoplošné státní loterie otázkou několika let, nikoli měsíců, dodal. Více na straně 3 Názor na straně 5 
caption Vysílačka pro ovládání reproduktoru u mluvícího autobusu v ceně 1280 korun patří mezi pomůcky částečně hrazené v systému zdravotního pojištění Foto Pavel Hula - LN 
news O Lotynce Tigrid s Kočárníkem Praha (jap) - Ministr kultury Pavel Tigrid včera LN řekl, že po nástupu do funkce nejprve projekt Lotynky uvítal. Čím dál jsem se s tím seznamoval, tím víc jsem na to měl svůj názor. Angličan by řekl: My heart wasn't in it (nezískalo si to mé srdce - pozn. red.), uvedl P. Tigrid. Česká lotynka by měla být také předmětem pondělního jednání ministra Tigrida s ministrem financí Ivanem Kočárníkem. Tigrid včera důrazně odmítl, že by v souvislosti s hospodařením Státního fondu kultury připravoval vyvození jakýchkoli personálních důsledků. 
topic_interv Otázka pro Josefa Luxe, předsedu KDU-ČSL Na sklonku léta jsou jednání o navrácení církevního majetku prakticky na mrtvém bodě. Chystá vaše strana v brzké době nějaké nové kroky? Vše podstatné již bylo řečeno a mám zato , že nezazněl jediný důvod, proč majetek církví, který má konkrétního vlastníka, nevrátit. Považoval bych za velmi nešťastné, aby ODS řešila tento problém ruku v ruce s opozicí. Je povinností této vládní koalice nalézt cestu, bohužel však musím říci, že je stále zřetelnější, že vůle ze strany ODS zatím absentuje. Ze strany našeho koaličního partnera jde o vskutku velkou změnu názoru, když víme, že na jaře 1992 byli pro navrácení majetku církvím v ODS prakticky všichni. V každém případě v září proběhnou další jednání, na kterých buď nalezneme dohodu, anebo bude třeba veřejnosti říci, že ze strany ODS existuje nechuť tento problém vyřešit. (jop) 
news Oznámení Během včerejší noční bezpečnostní akce pražští městští policisté předvedli 43 osob. Zadrželi čtyři hledané osoby a dva cizí státní příslušníky, kteří měli nesrovnalosti v dokladech. 
sport Zlatým profesionálem Leblanc Český cyklista Lom mistrovský závod nedojel Agrigento - Pro nejcennější medaili si na MS v Agrigentu na Sicílii dojel v silničním cyklistickém závodě profesionálů osmadvacetiletý Francouz Luc Leblanc, který v závěrečném stoupání ukázal domácím závodníkům záda. Na stříbrný stupeň vystoupil Ital Claudio Chiappucci a bronz putuje zásluhou Richarda Virenqueho rovněž do Francie. Jediný český zástupce Luboš Lom vzdal ve 13. kole z 19 ( 251.75 km). Dvě stě tisíc příznivců si nepřipouštělo jinou možnost než vítězství Chippucciho, Pantaniho, Furlana či někoho dalšího z dvanáctky squadry azzury. Režii první poloviny závodu měli v rukou pořadatelé šampionátu v příštím roce - Kolumbijci. Nováček mezi profesionály Montana ujel pelotonu hned po startu a získal náskok 4:15 min. Ostatní to však ani v nejmenším nevzrušovalo, v devátém kole ho dostihli a Montana krátce na to vzdal. Smutek v 15. okruhu zavládl v italském táboře. V depu zastavila čtveřice Faresin, Della Santa, Podenzana a jeden z velkých favoritů Pantani, druhý z Giro d'Italia a třetí z Tour de France. Na druhé straně se však zbývající sedmička domácích usadila ve vedoucí skupině asi pětadvaceti jezdců, která se zformovala o další okruh později. Situace se rychle měnila a v předposledním kole vyrazili kupředu Ghirotto (It.), Sörensen (Dán.) a Leblanc (Fr.). Za nimi se vydali Chiappucci, Virenque (Fr.), Rus Konyšev a obhájce zlata Američan Armstrong a pět kilometrů před cílem tři uprchlíky dostihli. Jako první nastoupil v kopci Sörensen, ale záhy se přes něj přehnala dvojice Leblanc, Ghirotto. Domácí cyklista však náhle zcela ztuhl a cesta k životnímu úspěchu se otevřela pro cyklistu ve francouzské trikoloře. Zezadu se prodral ke stříbru domácí miláček, ale věčně druhý Chiappucci. Vedro mi vždycky dost vadí. Delší dobu jsem nyní nezávodil, a tak jsem neměl žádné srovnání, jak na tom jsem. O mém dalším cyklistickém osudu zatím rozhodnuto není, řekl v cíli Luboš Lom, který doufal, že se stane druhým českým cyklistou, jenž dokončil profesionální závod (v roce 1969 se to v Zolderu povedlo současnému trenérovi Jiřímu Dalerovi). 
sport Moses hlásí návrat Paříž - Dvojnásobný olympijský vítěz a mistr světa v běhu na 400 metrů překážek 39letý Američan Edwin Moses uvažuje o návratu na tartanový ovál. Bývalý světový rekordman, který ukončil svoji kariéru před šesti lety pro zranění zad, je dnes po operaci znovu v pořádku a cítí se fit jako před lety. Zkoušel jsem si několikrát trať zaběhnout a měl jsem z toho dobrý pocit. Technicky jsem na tom jako dříve a domnívám se, že mohu dosáhnout času pod 48 sekund a porazit i většinu současných závodníků, uvedl Moses. Američan vytvořil světový rekord 47.02 v roce 1983 a jeho čas se podařilo překonat až o devět let později ve finále závodu olympijských her v Barceloně jeho krajanovi Kevinu Youngovi ( 46.78). Moses získal zlaté medaile na OH 1976 v Montrealu a 1984 v Los Angeles 
sport Tottenhamský Anderton (vlevo) bojuje se Sharpem z mistrovského Manchesteru U. Obhájce titulu zvítězil 1:0. Foto Reuter 
description Volná parketa v dopravě zvaná duobus Ve světě obvyklá kombinace autobusu a trolejbusu přispívá ke zlepšení životního prostředí Ing. Jasoň Hampl, MŠMT ČR Autobusy a trolejbusy známe. Ve světě však jezdí ještě duobus. Vozidlo, které má dva pohony. Na elektřinu jezdí na silně zatížených trasách společných více linkám nebo v podzemí. Spalovací motor pak používá na předměstích, kde je provoz řidší a exhalace se snáze rozptylují a kde by se v důsledku slabého provozu nevyplatila trolej s měnírnou. Duobus tedy jisté množství škodlivin do ovzduší přece jen emituje, ovšem v praxi bývá jeho přínos pro životní prostředí větší než u tichých a čistých trolejbusů. Řada měst se totiž kvůli vysokým investicím na vybudování trolejbusové nebo tramvajové dopravy nezmůže a pokračuje tedy mnohem škodlivější veřejná doprava autobusy. Podstatně méně neekologické duobusy by však tato města mohla zavést bez problémů. Elektrifikovat lze v menším rozsahu a navíc postupně. Příkladem vhodné trasy pro využití duobusu je pražská trasa autobusů MHD od holešovického nádraží na Severní město. Jezdí tam osm linek, přičemž u Vychovatelny se jejich společná trasa dělí na dvě větve, ovšem stále ještě dostatečně zatížené, aby se vyplatila trolej. Na obou těchto trasách se překonává největší část celkového stoupání a spotřebuje více než polovina paliva. Pokud by se jezdilo nahoru elektricky, odpadne produkce exhalací a sníží se hluk. Nahoře se již linky rozvětvují, provoz řídne a provětrávání je lepší, takže trolej může skončit a pohon vozidla by převzal spalovací motor. Ten by byl v chodu i při energeticky nenáročné jízdě dolů, takže pro směr dolů odpadne trolej rovněž. Podobné řešení se nabízí v případě dopravy ze Smíchova na Barrandov. Podobných vhodných míst by se našlo po naší republice hodně, zejména v městech s velkými převýšeními, která byla bývalým federálním ministerstvem dopravy vytipována k zavedení trolejbusové dopravy (Liberec, Jablonec n. N., Karlovy Vary, Karviná, Havířov, Příbram, Přerov atd.). V České republice je situace k nasazení duobusů zralá již dávno. Brání tomu však na jedné straně prohibitně vysoká cena západních výrobků a na druhé straně zásadní nedůvěra v duobusy u českých výrobců vozidel pro městskou hromadnou dopravu. Producenti jsou přitom v důsledku odbytových problémů v situaci, kdy rádi takové vozidlo vyrobí na zakázku podle specifikací objednavatele, a to za cenu stále ještě o dost nižší než je cena sériového duobusu ze Západu. Jakmile bude toto perspektivně levné vozidlo předvedeno potencionálním zájemcům in natura, bude jim jasné, že na něco podobného vlastně čekali. Výrobci pak jistě zalitují, že se této příležitosti nechopili již dávno. Produkce duobusů slibuje dlouhodobé a slušné zisky. Problémem je ovšem dát dohromady kapitál na vývoj, výrobu a vyzkoušení prototypu, na což by mělo stačit kolem deseti milionů korun. To je částka, o kterou se prostřednictvím bezúročné půjčky na inovace pokrývající 50 procent vývojových nákladů může ucházet právnická osoba u Českomoravské záruční a rozvojové banky. Klasické duobusy jsou kloubové, přičemž jejich přední část je vybavena kompletním trolejbusovým pohonem a zadní část autobusovým s automatickou převodovkou. Existují však levnější systémy s využitím automatické změny převodu i pro elektropohon. Koncepce je rozpracována a její výhoda spočívá i v tom, že není nutný kloubový autobus. To je výhodné pro uvažované trasy, kde na předměstích stačí klasický autobus vzhledem k nižšímu počtu cestujících. Duobusy mohou výrazně přispět ke zlepšení životního prostředí ve městech a současně i zachovat flexibilitu nezávislé trakce. Nezastaví je ani objížďky, ani výpadky proudu. Minimalizují základní investice, přičemž navíc umožňují vkládat je postupně. Snižují celkové náklady a tak přispívají ke zlepšení hospodářských výsledků. Dopravní podniky v českých městech by se měly zajímat o tuto variantu městské dopravy a přimět svým zájmem některého z našich výrobců k nastolení programu duobusů. Vždyť ve světě existují již více než deset let a jejich výroba narůstá. Pokud tu nebude zájem renomovaných producentů autobusů, pak by samotné dopravní podniky mohly vzít věc do svých rukou a vstoupit do hry. Je tu ovšem volná parketa i pro někoho, kdo v této oblasti zatím nepodnikal. 
description Desetinu HDP tvoří stínová ekonomika Analýza České národní banky však zřejmě představuje jen umírněný odhad Ivo Polišenský Přibližně deset procent hrubého domácího produktu (HDP) České republiky vytváří tzv. stínová ekonomika. Vyplývá to z poslední analýzy České národní banky. Šedá ekonomika ve standardních definicích představuje většinou hospodářské aktivity obyvatel, které nejsou součástí daňové a statistické evidence. Do světa stínové ekonomiky přitom patří jak u nás z minulosti dostatečně známí meloucháři a podnikatelé, kteří se snaží uniknout zdanění svého zisku, tak i ekonomika podsvětí - hazardní herny, prodej drog, prostituce a jiné protizákonné aktivity. Podle hrubých odhadů České národní banky představují zisky šedé ekonomiky v České republice 76 miliard korun. Přitom jedna miliarda připadá podle analýzy ČNB na nezdaněné důchody podnikatelů ze sobotní a nedělní práce, deset miliard korun na příjmy zaměstnanců mimo legální pracovní poměr a klasických víkendových melouchářů. Největší část - 30 mld. korun - z odhadovaného objemu šedé ekonomiky v České republice přisuzuje analýza černému stánkovému prodeji, příležitostné a sezonní práci, prostituci apod. Okolo třiceti miliard korun údajně představovaly v loňském roce aktivity spojené s nelegální činností zahraničního kapitálu, jako jsou provize za sjednání cizích kapitálových účastí v českých podnicích, černé ubytování turistů v soukromí, fingované nákupy nemovitostí českými občany atd. Klasické daňové úniky, které známe např. z rumové aféry a ze spekulací s lehkým topným olejem, odhaduje analýza ČNB na pět miliard korun, obchod s drogami na jednu miliardu. Podle názoru Tomáše Duba z ministerstva hospodářství představuje osmi až desetiprocentní odhad podílu šedé ekonomiky na HDP, který provedla ČNB, spíše spodní hranici reálného stavu. I vyspělé země se stabilizovanou daňovou soustavou, jako je Spolková republika Německo, Belgie, Švédsko, odhadují ve svých zemích podíl stínové ekonomiky na HDP od devíti do třinácti procent, země Středomoří dokonce na dvacet až třicet procent, říká Tomáš Dub a dodává: Osobně si myslím, že se podíl šedé ekonomiky na HDP u nás pohybuje tak okolo 15 procent. Podle Tomáše Duba představuje analýza ČNB skutečně velmi hrubý odhad. Například obchody s drogami u nás zřejmě dnes dosahují vyšších částek, než je odhadovaná jedna miliarda. Odhad ČNB také nepočítá s nelegální prací Ukrajinců u českých stavebních firem. Jak Tomáš Dub uvedl, vypovídá zpracovaná analýza i o určitém statistickém podhodnocení skutečného růstu HDP. Podíváte-li se z okna, vidíte, jak všechno roste před očima, i když statistika vykazuje stagnaci nebo jen mírný růst. Je nepochybné, že se na růstu HDP podílí i šedá ekonomika, pokračuje Tomáš Dub. Podle jeho slov je však její podíl na českém HDP zřejmě nižší než v okolních postkomunistických zemích, kde podle jeho osobního odhadu může dosahovat až čtyřiceti procent. 
news Bosenští Srbové v referendu zřejmě odmítli mírový plán Bělehrad - V Republice srbské (RS, v Bosně) včera skončilo dvoudenní referendum o mírovém plánu kontaktní skupiny. Voliči v něm vyjádřili stanovisko k navrhovaným mapám územního rozdělení Bosny a Hercegoviny mezi Srby a chorvatsko-muslimskou federaci v poměru 49 ku 51 procentům. Předseda volební komise Petko Čančar označil včera dopoledne průběh referenda za úspěšný. Uvedl, že se jej do nedělního dopoledne zúčastnilo v 63 z 82 volebních obvodů nejméně 80 procent voličů. Jejich celkový počet odhadl na milion a několik set tisíc. Všeobecně se má za to, že většina hlasujících odmítla přijetí plánu. Jako hlavní důvod odmítnutí uváděli historické svazky se Srbskem a odpor proti vytvoření fundamentalistického muslimského státu. Do Bělehradu včera přicestoval ministr zahraničí Ruska Andrej Kozyrev. Hned po příletu zahájil rozhovory s prezidentem Slobodanem Miloševičem. Myslím, že je dnes hlavní otázkou, jak podpořit prezidenta Miloševiče a srbskou vládu v úsilí, které vyvíjejí k mírovému ukončení konfliktu v Bosně, řekl údajně Kozyrev. Více na straně 6 
news Dvakrát bronzové medaile z festivalu amatérských filmů Hradec Králové (job) - Vyhlášením výsledků skončil v sobotu v královéhradeckém kulturním domě Aldis 56. ročník mezinárodního festivalu amatérských filmů Unica 94. Soutěž přinesla dvě bronzové medaile našim autorům: Bohumilu Kheilovi za film Nejlepším dárkem pro novomanžele je Papinův hrnec a dvojici Jaroslav Cita a Petr Berousek za snímek Poslední. Porota v čele s J. Hanušem udělila zlaté medaile snímkům z Rakouska, Jižní Afriky, Švédska a Španělska. Nejvíc mne zaujal film jihoafrické autorky Dansy Köhlerové, která neobvykle představila podmořský svět, a také španělský snímek o Francově diktatuře, řekl zpravodaji LN předseda festivalové poroty. Ve Světovém poháru minutových filmů si vítězství odnesl rakouský snímek Die Falle. 
news Počítače odhalují možné nesrovnalosti V Praze je přibližně 60 až 70 procent daňových přiznání v pořádku Praha (ljď) - V posledních dnech je některým plátcům daně z příjmu fyzických osob doručována z finančních úřadů výzva k odstranění pochybností o údajích v daňovém přiznání, popřípadě platební výměr k uhrazení rozdílu mezi daní vyměřenou a daní přiznanou. Jak sdělil zpravodaji Lidových novin ředitel odboru přímých daní ministerstva financí Petr Pelech, jde zejména o formální chyby poplatníků při vyplňování přiznání. Zkušení úředníci finančních úřadů mají podle Pelecha čuch na ty, kteří chtějí vyzrát na daňovou kontrolu. Připustil však, že takoví poplatníci, kteří chtějí stát podvést a připravit o miliony, mívají po formální stránce přiznání perfektně zpracována za pomoci daňových poradců a na podvody se přijde až při důkladném počítačovém porovnání příjmů a výdajů různých plátců. Konečné vyhodnocení daňových přiznání závisí na strojním zpracování dat, pro legislativní a koncepční účely lze použít podle Pelecha předběžné ruční vyhodnocení namátkových přiznání, např. pro posouzení, jaké částky se uplatňují na odpisech. Vedoucí oddělení daní z příjmu fyzických osob Finančního ředitelství pro hl. m. Prahu Lubomír Janoušek LN sdělil, že přibližně 60 až 70 procent daňových přiznání je v pořádku. U zbývajících je třeba odstranit různé pochybnosti. Některé vyplývají z oznamovací povinnosti hlásit každou platbu fyzické osobě nad deset tisíc korun. Finanční úřady také dohledávají, jestli se započtené náklady skutečně objevují jako příjem jiných plátců. Berní úředníci kontrolují i správnost uváděných odečitatelných položek na vyživované osoby. Podle Janouška již skončilo období kontroly formálních náležitostí přiznání a druhá fáze, tedy podrobná kontrola věcné správnosti, se právě rozbíhá. V případech zákonného nároku na určité úlevy mají finanční úřady povinnost upozornit i ty poplatníky, kteří se zmýlili ve svůj neprospěch. Konečné vyhodnocení kontroly daňových přiznání budou mít, jak odhaduje Janoušek, finanční úřady hotové přibližně v listopadu. 
news Elektromobily z Duryňska Suhl - Sériovou výrobu elektromobilu Hotzenblitz zahájí společnost Hotzenblitz Thüringer GmbH ještě v září. Podle konstruktéra vozu T. Albieze do konce letošního roku jich bude převážně na německý trh dodáno zhruba tisíc. Cena elektromobilu je v rozmezí od 28 do 35 tisíc DEM. Poté, co vláda spolkové země Duryňsko převzala záruku na úvěry, firma Hotzenblitz ihned zintenzivnila jednání se třemi investory, kteří mají poskytnout počáteční kapitál, asi 80 mil. DEM, potřebný pro velkosériovou výrobu. Konstruktér počítá s tím, že vůz bude vyráběn v Německu na dvou místech. Automobil dosahuje maximální rychlosti 120 km za hodinu. Při vybavení novou zinkochrómovou baterií má vůz dojezd asi 200 km, s klasickou olovnatou baterií asi 80 km. 
essay Má trh v ekologii místo? Jiří Jonáš, Autor je zástupcem ČR v Mezinárodním měnovém fondu Jedním z často diskutovaných témat v souvislosti s probíhající ekonomickou reformou jsou možnosti a omezení trhu při řešení ekologických problémů, nahromaděných ve vydatné míře za komunistického režimu. Především ze strany ekologických hnutí, ale nejen od nich, často slýchávám, že trh nemá při řešení ekologických problémů místo, a někdy dokonce i to, že jsou principy tržní ekonomiky ekologicky škodlivé. Problém, před kterým stojíme, je zřejmý. Ekologické škody (současný stav) a ekologicky škodlivé činnosti (které tento stav dále zhoršují či které zpomalují jeho zlepšení) jsou rozsáhlé a jejich odstranění či utlumení finančně nákladné. Ekologie není přitom jedinou oblastí, činící si nároky na finanční zdroje státu. Otázkou je jednak to, kolik zdrojů má být na odstraňování ekologických škod a na útlum ekologicky škodlivých činností věnováno, a dále to, jak zajistit, že budou tyto zdroje využity tím nejefektivnějším způsobem. Rozhodnutí - kolik zdrojů na oblast ekologie vynaložit - je rozhodnutí politické. Zatímco ekonomie nemá mnoho co říci, diskutujeme-li o výši prostředků, jež mají být na ekologii vynaloženy, může naopak poskytnout užitečnou pomoc při formulování mechanismu, který zvýší efektivnost jejich využití. Myšlenka je velice jednoduchá: využít mechanismus trhu. Myšlenka využití tržních sil při omezování činností způsobujících nežádoucí vedlejší efekty je poměrně stará; přišel s ní již v 60. letech nositel Nobelovy ceny za ekonomii Ronald Coase. Jde o to, vytvořit trh s právy na znečišťování. Ti výrobci, kteří si nejvíce cení práva vypouštět určité emise, budou za jeho získání ochotni nejvíce zaplatit. Tato myšlenka není pouze teoretickým výplodem, ale byla s překvapivě pozitivními výsledky vyzkoušena v praxi. V roce 1990 byl americkým Kongresem schválen zákon o čistotě ovzduší, který záměrně využil tržní systém snížení emisí oxidu siřičitého vypuštěného podniky poskytujícími veřejné služby - především elektrárnami. Kongres uložil těmto podnikům omezit do konce roku 2000 tyto emise na polovinu. Zároveň tento zákon vytvořil trh s právy na znečištění; obchodovanou jednotkou je právo emise jedné tuny oxidu siřičitého ročně. Pokud některý podnik sníží emise oxidu více, než kolik je požadováno v zákoně, může prodat svá nevyužitá práva emise jiným podnikům, které tak mohou snížit emise v menším rozsahu. Celkový rozsah snížení emisí zůstane přitom zachován. The Washington Post přinesl minulý týden některé zajímavé údaje o dosavadním fungování tohoto zákona - tyto údaje jsou velmi povzbuzující. The Washington Post přinesl minulý týden některé zajímavé údaje o dosavadním fungování tohoto zákona - tyto údaje jsou velmi povzbuzující. Především stojí za povšimnutí, že výrazně poklesly náklady na snížení emisí; před tím, než zákon vstoupil v platnost, odhadovali znečišťovatelé náklady snížení emise o jednu tunu na 1500 amerických dolarů. Vládní odhady byly mnohem optimističtější, pouhých 600 dolarů. Trh však ukázal svou sílu a odkryl rezervy při snižování nákladů redukce: tržní cena povolení na jednu tunu emisí je nyní pouhých 150 dolarů! Vedle toho, že bude dosaženo cíle snížení emisí podstatně levněji, je zajímavé i to, že Úřad pro ochranu životního prostředí nyní odhaduje, že v roce 2000 bude překročeno plánované snížení emisí (16 milionů tun) o celých 6 milionů. Podle pozorovatelů bylo tohoto pozitivního výsledku dosaženo dvěma mechanismy: za prvé největší znečišťovatelé mají zájem na větší redukci emisí, než požaduje zákon, protože je to pro ně obvykle levnější než pro menší znečišťovatele; a za druhé zákon podporuje konkurenci mezi ostatními metodami kontroly znečištění - přispěl například ke značnému poklesu ceny uhlí s nízkým obsahem síry. Tento mechanismus lze použít pouze pro kontrolu současného znečišťování, nikoliv pro odstranění minulých ekologických škod. Ale ani to není málo. Dočkáme se brzy na pražské burze obchodování s právy na emisi oxidu siřičitého, jako je tomu dnes na burze v Chicagu? 
news Vláda Izraele schválila další pravomoci Palestinců Jeruzalém/Mrtvé moře (Jordánsko) - Izraelská vláda v neděli jednomyslně schválila dohodu, na jejímž základě přebírají Palestinci na západním břehu Jordánu pravomoci v pěti civilních oblastech. Příslušný dokument mají podepsat zástupci Izraele a Organizace pro osvobození Palestiny (OOP) v Erecu na hranici mezi Izraelem a pásmem Gazy dnes. Palestinská národní správní rada (PNAC) ratifikovala dohodu již v sobotu. Izrael včera oznámil, že od PNAC očekává zadržení a předání militantních muslimů, kteří v pátek ve městě Ramla jihovýchodně od Tel Avivu ubodali k smrti dva izraelské stavební dělníky. K vraždě se přihlásilo extremistické Hnutí islámského odporu (Hamas), které odmítá mírovou dohodu mezi Izraelem a OOP a pokračuje v útocích na Židy. Jordánští a izraelští delegáti se včera setkali v hotelu na břehu Mrtvého moře, tentokrát však poprvé na jordánské straně. Chtějí pokračovat v jednání, které má vyústit v mírovou smlouvu mezi oběma zeměmi. Více než 10 expertních výborů povede dále diskuse o problémech, které sahají od obchodu po bezpečnostní otázky a hospodaření s vodními zdroji. Hlavní izraelský vyjednávač Eliakim Rubinstein sdělil novinářům, že Izrael a Jordánsko rychle spějí k dohodě. 
collection Co jste možná nečetli Jo, je to nudný příběh. Ale je jeden z těch, které se musí říci. Dr. Ben Swanson, Jr., historik zubního lékařství a ředitel Národního muzea zubního lékařství, které má být otevřeno v Baltimore (USA) v roce 1996. * Bosna je zemí bez jasné národní identity, stejně jako Československo nebo Sovětský svaz či Jugoslávie, a všechny tyto státy po pádu komunismu prokázaly, že jsou náchylné k rozštěpení. Země, kterou její obyvatelé nechtějí, koneckonců nemůže přežít. Roger Cohen, komentátor listu The New York Times * Nemůžeme pokračovat v hlídání pobřeží USA. F . Castro , který vyhrožuje , že znovu otevře hranice své země pro volnou emigraci do USA . * Pro Spojené státy je degradující , pomáhá - li jejich loďstvo karibským vládcům držet tyranizovaný lid v těchto zemích jako ve vězení . Komentátor listu International Herald Tribune o americké politice vůči kubánským uprchlíkům * Rozpad SSSR , který disponoval rozsáhlým arzenálem zbraní a jaderného materiálu , může de facto učinit svět mnohem nebezpečnější , než byl v dobách , kdy byl tento materiál pod kontrolou policejního státu . Z komentáře listu International Herald Tribune 
description Co teče z vodovodního kohoutku Dříve se sledovalo deset ukazatelů kvality pitné vody, dnes už osmdesát, říká hlavní hygienik města Prahy Vladimír Polanecký GRAF Ivana Kněžínková Před čtyřmi roky byla uváděna denní výroba pitné vody na obyvatele ČR kolem 380 litrů. V Praze dokonce 530 litrů. Podle Mezinárodní společnosti pro zásobování vodou je zcela dostatečná spotřeba 300 litrů, kterou má například Vídeň nebo Mnichov. Všeobecně se však dnes už ví, že vyrobená voda u nás nebyla a není fakticky spotřebována. Asi čtvrtina, v Praze až 35 procent, jí totiž mizí při rozvodu, protože vodovodní síť je mnohde v havarijním stavu. V posledních dvou letech, zejména po zvýšení ceny vodného a stočného, se dřívější stoupající křivka odběrů snížila. Loňská výroba pitné vody na obyvatele ČR byla v průměru 343 litrů, skutečně jím odebraná a zaplacená 233 litrů. Starosti s neúměrným odběrem nás tedy nemusejí tolik trápit. O to víc by se měla pozornost soustředit na kvalitu pitné vody. Znečištění vod trvá Ze zprávy o stavu životního prostředí ČR v roce 1993 vyplývá, že ve vodách pramenů jsou zjištěny především dusičnany a ropné látky. Podzemní vody vykazují kontaminaci dusičnany, dusitany, amonnými ionty a chloridy. Mezní hodnoty norem jsou však překračovány i u manganu, železa, síranů a ropných látek. Pokud jde o povrchové vody, podíl řek se silně a velmi silně znečištěnou vodou činí v ČR 35 procent z celkové délky významných vodních toků. Vysoké hodnoty koncentrace především rtuti byly naměřeny v Labi (Děčín), Otavě (Písek), Bílině (Ústí nad Labem), Moravě (Lanžhot), Bečvě (Troubky), Svratce (Vranovice a Jihlava). Koncentrace kadmia a PCB nevykazují proti roku 1992 změny, znatelně však poklesly koncentrace olova. Jak bylo zjištěno v projektu Labe, znečištění sedimentů na dně toků toxickými látkami, například rtutí, olovem, kadmiem, pesticidy nebo radionuklidy, je v některých tocích stále velmi výrazné. Tyto látky, které se pevně vážou na sedimenty, se ukládají v nádržích nebo jsou postupně odnášeny z území ČR. Čtvrtý rok s novou normou Česká republika má v současnosti jednu z nejpřísnějších norem pro pitnou vodu v Evropě. Potvrdil to nedávno i dánský expert, který hodnotil naše předpisy, říká hlavní hygienik města Prahy Vladimír Polanecký. Dříve se sledovalo deset ukazatelů kvality, dnes kolem 80. Podle zprávy o stavu v zásobování pitnou vodou a její jakosti, kterou vypracovalo ministerstvo zemědělství, se kvalita ve veřejných vodovodech za poslední dva roky v podstatě nemění. Přibližně pět procent vody v nich vykazuje vážnější hygienické závady. Ve srovnání s Evropou je podle této zprávy jakost tekutiny dodávané sítí veřejných vodovodů na průměrné úrovni. Na mírném zlepšení kvality se podílí nižší výroba vody, díky níž nejsou tolik přetěžovány úpravny. V roce 1993 bylo zásobováno z veřejných vodovodů 8751 milionu obyvatel (v roce 1991 to bylo 8658 milionu), což je 84.7 procenta. V podmínkách ČR je však možné, aby na veřejné vodovody, které jsou schopny zajistit nezávadnou a kontrolovanou pitnou vodu, bylo připojeno 92 až 95 procent obyvatel. Pražané snížili spotřebu vody Spotřeba pitné vody v Praze výrazně klesla, nyní je na úrovni let 1982 a 1983. Pro Prahu ji vyrábí vodárny Želivka, Káraný a Podolí. Největší podíl (60 procent) má vodárna využívající vodu z vodního díla Želivka. Káraný a Podolí zásobují hlavní město menším množstvím (po dvaceti procentech). V současnosti je podolská úpravna v rekonstrukci, která by měla skončit v pololetí příštího roku. Okamžitá zásoba ve městě ve vodojemech je 700000 až 800000 kubíků pitné vody. Nejkvalitnější je podzemní voda z Káraného. Želivka a Vltava jsou přibližně na stejné úrovni. Jde o povrchovou vodu, která se musí upravovat. Vltavská voda je znečištěna o něco více než Želivka, proto je její úprava složitější. Vodou z Káraného je nyní zásobován po dostavbě dalšího vodovodního řadu sever Prahy. Střed města dostává z bývalých centrálních vodojemů na Floře směs ze všech tří zdrojů. Do východní, jižní a západní okrajové části je převážně dodávána voda ze Želivky, objasňuje Zdeněk Brachtl, ředitel Pražské vodárny, závodu Rozvod vody. Dusičnany v Želivce neklesají Želivka nezásobuje jen Prahu. Druhý přivaděč z této nádrže směřuje do Humpolce, Pelhřimova a Pacova. Třetí do Ledče nad Sázavou a Zruče nad Sázavou. Před dokončením je řad pro Havlíčkův Brod a buduje se další pro Vlašim. Voda v Želivce je zatížena především nadměrným přísunem živin. Přes značný pokles spotřeby fosforečných hnojiv v zemědělství není pozorován pokles koncentrací fosforu, což se projevuje eutrofizací vody v Želivce. Tento problém, který zřejmě souvisí s velkou spotřebou fosfátových pracích prášků v domácnostech, se objevuje i na Orlíku, Slapech, Kružberku, brněnské nádrži a na Mostišti. V těchto vodách i v Želivce je zjištěn také vyšší obsah dusičnanů. Každý rok stoupne jejich obsah v želivské vodě o jedno procento. Pitná voda v Praze splňuje normu i pokud jde o organické látky a polychlorované bifenyly. Jen pro kojence není vhodná z hlediska dusičnanů, říká hygienik hlavního města Prahy Vladimír Polanecký. Problémy v okolí Prahy S kvalitou vody jsou problémy ve všech okrajových obcích hlavního města, kde byly budovány v letech 1986 až 1990 veřejné vodovody. Z rozhodnutí tehdejší hlavní hygieničky doktorky Zuskové nesmělo mít potrubí asfaltové nátěry. Přitom však nebylo uvedeno, jaké jiné mají být použity. Vodovody se pokládaly do země nechráněné. Litinové roury začaly rezavět. Zdravotně závadné to není, ale ve vodě se zvyšuje obsah železa, což je velice nepříjemné. Teď musíme všechny tehdy vybudované rozvody pracně cementovat a stojí to velké peníze. Vycementovali jsme už asi 60 km potrubí, říká Z. Brachtl. Nový zdroj pro Brno Moravská metropole je zásobována pitnou vodou z podzemního zdroje v Březové. Do moravské metropole je odtud dodávána od roku 1913. K doplnění potřeby je k dispozici ještě povrchový zdroj vody ze Svratky. Úpravna je umístěna v Brně Pisárkách. Tato voda má podstatně horší kvalitu, což souvisí se znečištěním řeky. Zejména v letních a podzimních měsících nevyhovuje normě ve fyzikálních a smyslových parametrech jako je teplota, chuť, pach, což spotřebitelé bezprostředně vnímají. Nejde sice o ukazatele, které přímo souvisejí se zdravotním stavem obyvatelstva, jsou však stanoveny normou a nesplňují její požadavky, vysvětluje Miroslav Staněk, vedoucí úseku vodního hospodářství Městské hygienické stanice v Brně. Sever Brna je zásobován podzemní březovskou vodou. Západ města - Kohoutovice, Bosonohy, Bohunice - naopak jen vodou z Pisárek. Pro největší část města se pitná voda míchá z obou zdrojů. V současnosti je pitné vody pro Brno dostatek. Z hlediska kvality je však doplňkový pisárecký zdroj nevyhovující. Jeho umístění a možnosti ochrany jsou naprosto nepřijatelné. Proto se buduje nový zdroj - už od roku 1989. V budoucnosti umožní krýt spotřebu pitné vody a vyřadit zdroj v Pisárkách, kterému nikdy nebyl přiznán statut vody vhodné pro úpravu na pitnou, dodává M. Staněk. Pisárky jen pro průmyslovou vodu Oblastní vodovod, který bude napájen z nádrže Vír, prochází pěti okresy. Vedle Brna bude zásobovat i na vodu chudé oblasti v Brně-venkově a jinde. Měl být hotov již koncem letošního roku, ale finanční problémy dokončení stavby zpozdily. Nyní se hovoří o polovině roku 1995. Nový zdroj se sice nachází v povodí Svratky, ovšem je umístěn v jeho horní části, nad zdroji znečištění. Jde o klasickou vodárenskou nádrž, kde bude možné odebírat vodu z různých hloubek. A je už také chráněná, to znamená, že tam například není povolena rekreace. Tato pitná voda má všechny předpoklady pro to, aby si udržela i do budoucna svou dobrou kvalitu, což u Pisárek vůbec nepřichází v úvahu. Ty budou vyřazeny ze systému zásobování pitnou vodou a začnou sloužit, alespoň takový je záměr, pro zásobování závodů tzv. technologickou vodou. 
sport Zachráněné vítězství v Liberci, česko-německý smír v Děčíně Liberec/Děčín (bra, tob) - Debut nové trenérské dvojice Bukač - Uher u naší hokejové reprezentace byl úspěšný. Česká republika porazila v sobotu v Liberci Německo 3:2. V nedělní děčínské odvetě se konalo česko-německé usmíření a zápas skončil remízou 2:2. Česká rep. - SRN 3:2 a 2:2 Přátelské zápasy měly zvláštní napětí, neboť Luděk Bukač ještě v minulé sezoně stál na německé střídačce a své bývalé mužstvo, jehož kádr se změnil jen nepatrně, velmi dobře znal. I když se náš trenér diplomaticky vyhnul odpovědi, zda poznává v herním projevu soupeře svůj rukopis, bylo jasné, že vliv nového trenéra Německa George Kingstona, který v květnu vrátil titul mistra světa po mnoha letech do Kanady, se během pouhých čtyř dnů přípravy ještě projevit nemohl. Utkání měla všechny atributy měření sil počátku sezony. K tomu se v Liberci navíc přidala i špatná kvalita ledu a mlha, ve které se často vytrácela přesnost obou celků. Lépe začali Němci. V 10. minutě při vyloučení Stavjani dostal nepříliš prudkou střelu za záda poněkud nervózního 34letého brankáře Šindela Niederberger. Postupem času pak narůstal tlak nově se tvořícího českého týmu a po plejádě vyložených šancí se minutu před koncem druhé třetiny podařilo po ideální Smetákově přihrávce vyrovnat Martinu Procházkovi. Na tiskové konferenci po zápase, která se konala v kuželně vedle libereckého zimního stadionu, charakterizoval trenér George Kingston druhou část hry následovně: Naše mužstvo nedokázalo přesně rozehrát. Dostalo se tak do role kuželek, na které se valily koule českých útoků. Naše mužstvo rozhodlo o vítězství v první desetiminutovce třetí třetiny. Nejprve Kaděra dorazil Špačkovu střelu od modré čáry a korunoval tak velmi příznivý dojem Královy útočné formace. Poté Jelínek zblízka překonal jinak vynikajícího německého brankáře Seligera potřetí. Do konce však stále zbývalo dost času a nikdo v té chvíli netušil, jak dramatický bude závěr. V 58. minutě vyvrcholilo bojovné utkání rvačkou, po které dostali Brockmann, Meyer a L. Procházka dvouminutové tresty a Patera 2+2 minuty. O chvíli později byl navíc vyloučen za hrubost Kruliš a Němcům se podařilo 63 sekund před koncem při power play 6 na 3 snížit. V té chvíli se měl ovšem Kruliš vrátit do hry. Finský rozhodčí Kaukonen nicméně nesmyslně trval na tom, že musí zůstat na trestné lavici. Za svou chybu se sice po zápase omluvil, ale našemu celku poslední vteřiny zápasu nesmírně zkomplikoval. Děčínskou odvetu zahájily hymny z koktavého gramofonu a rychlá branka z hole Alinče už po 16 vteřinách hry. Stejně jako v Liberci převládala (znovu i díky špatné ledové ploše) bojovnost nad hokejovou krásou. Němcům se podařilo vyrovnat těsně před koncem první třetiny, ale když Stavjaňa v 54. minutě znovu strhl vedení na naši stranu, zdálo se, že se Bukač dočká i druhého triumfu. Proti však byl Robert Hock, který předložil ideální přihrávku Pykovi. Z obou utkání mám dobrý dojem, hlavně z přístupu všech hráčů. Myslím, že pokud se bude v podobném tempu hrát i extraliga, půjde náš hokej nahoru, prohlásil včera v Děčíně trenér Luděk Bukač: Na druhé straně se potvrdilo, že hráči disponují vlastnostmi, které nejsou trénovatelné, např. improvizací, ale mají mezery ve věcech, které se dají natrénovat - zejména nasazení a silové pojetí. Je to ale mladý tým a všechno je otázka trénovanosti. Zkušenější tým by určitě v Děčíně zvládl koncovku lépe. 
news Šatny cennější než milion korun Praha (šv) - Asociace Sparta se rozhodla, že nepřijme návrh šéfa fotbalového klubu AC Sparta Praha a.s. Petra Macha, který jí nabízel milion korun jako odškodné za ztrátu prostor v areálu letenského stadionu. Ověřili jsme si, že znovupostavení zázemí pro naše oddíly, o něž nás fotbalový klub při rekonstrukci svého stadionu připravil, by nás přišlo minimálně na 50 milionů korun. Přijetím návrhu pana Macha bychom sice pomohli fotbalovému klubu, ale sami bychom skončili podle hesla za dobrotu na žebrotu, řekl nám předseda Asociace Sparta Jiří Kučera. Ačkoliv rekonstrukce fotbalového stadionu vrcholí, nadále na ni nebylo vydáno stavební povolení. Jednou z podmínek je i souhlas asociace. Na stavební odbor Prahy 7 pošleme písemný souhlas s rekonstrukcí za podmínky, že nám fotbalový klub zajistí náhradní šatnové a další prostory pro naše oddíly, dodává šéf asociace. 
sport Kordu vyřadila namožená třísla New York - K naprosto neodhadnutelné loterii je přirovnáván tenisový US Open, který začal v New Yorku dvouhrami hlavní soutěže v noci na dnešek. Zdravotní těžkosti světových jedniček Samprase a Grafové značně nahlodaly jejich pověst absolutních favoritů. To by mělo hrát do noty mj. českému tenistovi Danielu Vackovi, který v případě postupu narazí na Samprase stejně jako loni ve 2. kole. Petr Korda (16. nasazený) odstoupil ještě před začátkem. Nemůžu hrát, jde o zdraví. Věřil jsem, že se mé zranění zlepší, ale je to spíše čím dál tím horší. Třísla hodně bolí, řekl český hráč. Nahradí ho Němec Olivier Gross. V zahajovacím utkání, zdrženém o dvě hodiny deštěm, vyhrála nasazená dvojka Sanchezová-Vicariová nad Italkou Ferrandovou 7:5, 6:1.Pošestnácté za sebou se na dvorcích ve Flushing Meadow představí Ivan Lendl, který turnaj třikrát vyhrál (1985-87) a osmkrát byl ve finále. Shodou okolností jej v prvním kole čeká stejný soupeř jako v loňském ročníku - Australan Neil Borwick, jemuž před rokem musel ve třetím setu pro zranění vzdát. 
sport Patrik Berger zůstává ve Slavii Praha (šv) - Reprezentační záložník Patrik Berger i nadále zůstává hráčem pražské Slavie. V Edenu mu sice 31. srpna vyprší smlouva, ale: Dolaďujeme podmínky jejího prodloužení, do středy by měla být záležitost uzavřena, řekl nám ředitel Slavie Vladimír Leška, který však podmínky nové smlouvy neprozradil. Dohodli jsme se, že v rámci obchodního tajemství neuveřejníme délku smlouvy. Chceme Patrika ubránit tlakům z jiných klubů. Podobně budeme do budoucna postupovat i v případě jiných hráčů. Nepopřel však, že v případě výhodné nabídky ze zahraničí dostane okamžitě zelenou k odchodu. 
news Poslanec si prý plete jablka s hruškami Někomu jsem solí v očích, tvrdí náměstek ministra obrany M. Kalousek Praha (gag) - Katastrofální hospodaření v armádě, při němž jsou velitelské špičky propojeny s firmami, má podle poslance Michala Krause (ČSSD) na svědomí náměstek ministra obrany Miroslav Kalousek. Tyto firmy mj. skupují v ceně šrotu nadbytečný vojenský materiál, aby ho obratem ruky armádě prodaly jako náhradní díly. Armádě prý kromě toho fakturují až dvojnásobky nákladů za opravy letecké techniky. Miroslav Kalousek nám řekl, že polemikou s tak absurdními a nepravdivými obviněními se nehodlá zabývat. V době, kdy v Parlamentu leží odpověď ministra obrany na Krausovu interpelaci (je takřka shodná s jeho nynější kritikou), Kalousek nepovažuje vůči poslanecké Sněmovně za korektní, aby na obvinění reagoval. O dodávkách techniky a zbraní s výrobci pochopitelně jednáme, řekl nám nicméně Kalousek. Nelze z toho ovšem prý vyvozovat, že jsme při těchto kontaktech korumpováni a vplétáni do protizákonných obchodů. Poslanec Kraus si podle Kalouska opět plete hrušky s jablky. Výsledky výběrových řízení na dodávky armádě, smlouvy i doklady o objemech kontraktů jsou dostupné pracovníkům Nejvyššího kontrolního úřadu, kteří všechny transakce průběžně zkoumají, uzavírá Kalousek. Krausovo tvrzení, že v posledních měsících zahynulo v armádě 60 vojáků, je nepravdivé, řekl nám k poslancově obvinění podplukovník Stanislav Růžička ze všeobecného odboru generálního štábu. K 1. 7. zahynulo 34 vojáků v základní službě a profesionálů. S výkonem služby souvisí 7 úmrtí. Sedmadvacet vojáků našlo smrt za volantem (většinou vojáci v základní službě), v době dovolených anebo spáchali z osobních důvodů sebevraždu. 
news Moderní čistička pro Boží Dar Boží Dar - Zatím nejmodernější biologicko-mechanická čistička odpadních vod tuzemské provenience se minulý týden začala stavět v nejvýše položené obci České republiky - v Božím Daru v Krušných horách. Dodavatelem technologické části je firma Hydrotech z Českých Budějovic. Podle obecního úřadu si financování stavby vyžádá šestnáct milionů korun. Z toho 40 procent ( 6.4 milionu korun) poskytl obci Státní fond životního prostředí, včetně dalších 40 procent ve formě bezúročné návratné půjčky. Zbylou částku investuje Boží Dar prostřednictvím Vodohospodářského sdružení obcí Karlovarska, které se stane provozovatelem zařízení. Zkušební provoz by měl začít v září příštího roku Božídarští dali českobudějovické čističce přednost před ostatními hned ze dvou důvodů. Technologie je provozuschopná i v tvrdých klimatických podmínkách Krušných hor a dokáže pružně reagovat na velké výkyvy v dodávce splaškových vod. Při sezonním náporu turistů totiž překračuje počet hostů v ubytovacích zařízeních Božího Daru počet stálých obyvatel až desetinásobně. 
news Izrael předává OOP pravomoci Erec - Dohodu o předání civilních pravomocí na dosud okupovaném západním břehu Jordánu Palestincům podepsali včera v Erecu zástupci Izraele a Organizace pro osvobození Palestiny (OOP). Na základě smlouvy přejdou pod palestinskou správu resorty školství, zdravotnictví, cestovního ruchu, sociálních věcí, kultury a sportu. Dohoda se týká i výběru přímých daní a daní z přidané hodnoty na uvedeném území, kde žije téměř milion Palestinců. Celá oblast byla 27 let pod izraelskou okupací. Autonomní statut dosud získalo na západním břehu Jordánu pouze Jericho, které je spolu s pásmem Gazy pod palestinskou správou od května. Zatímco řízení školství převzali Palestinci vzhledem k blížícímu se začátku školního roku už minulý týden, ostatní resorty zahrnuté v dohodě přejdou pod jejich správu příští měsíc. Více na straně 6 
news Dražší autobusové jízdné pro žáky Praha - Přestože se ceny žákovského autobusového jízdného, a to jak u pravidelného dojíždění (týdenní a měsíční žákovské jízdenky), tak pro jednotlivé jízdy, zvyšují od 1. září o sto procent, zaplatí žáci jen čtvrtinu z celkových nákladů na dopravu. Včera to řekl zástupce Ministerstva dopravy Miroslav Sylla. Letos je žákovské jízdné dotováno zhruba jednou miliardou Kč, řekl a dodal, že o podobnou dotaci bude ministerstvo usilovat i na část příštího roku. Uvedl, že záměrem ministerstva však je, aby dotování jízdného bylo nahrazeno adresnou dávkou pro každého dojíždějícího žáka. Ministerstvo práce a sociálních věcí připravuje nový systém sociálních dávek, jehož jednou součástí by mělo být dopravné, řekl Sylla. 
news Projekt na pomoc krajanům v Rumunsku je připraven Praha/Bukurešť (em) - Téměř šest tisíc českých krajanů žije dnes na území Rumunska. Jsou to potomci vystěhovalců, kteří se v hornatém Banátu usazovali převážně ve dvacátých letech minulého století v rámci osídlovací akce dřevařského podnikatele Magyarlyho. Dodnes se v tomto kraji na rumunsko-srbské hranici udrželo šest zcela českých vesnic a menší komunity žijí i ve městech jako Temešvár nebo Arad. Panu Josefu Boudovi je čtyřiapadesát let. Má osm tříd - čtyři české, čtyři rumunské. Živí se zemědělstvím a truhlařinou, jeho kamarádi pracují v dolech. Tak to tu chodilo odjakživa. Zapomenutý kraj. České základní školy se udržely po celou dobu Ceauseskova režimu. Ani zemědělství se nedotkla kolektivizace. Zůstal tu tak tradiční venkovský styl života včetně namáhavé manuální práce, který už z původní vlasti vymizel. Žádná sláva, život těžký, ale bídu jsme neměli nikdy, říká pan Bouda. Při posledních volbách se stal starostou. Něco nevídaného, dříve jím i v české obci musel být Rumun. Jinak si tu na rumunské spoluobčany nestěžují. Prý uznávají, že Češi dovedou lépe hospodařit. V posledních letech můžeme beze strachu vypovědět, co nás bolí, ale životní úroveň se moc nezměnila, ceny rostou, inflace je veliká. Vesnice je na kopci a cesty jsou špatné, nemáme telefon, k doktorovi daleko, konstatuje český starosta. Kulturní spolek, v němž se sdružují rumunští Češi a Slováci, se nerozdělil ani po rozpadu ČSFR. Právě tak svorně navštěvují slovenské gymnázium a bok po boku vítali i Václava Havla při červnové návštěvě Rumunska. Přes skromné až svízelné podmínky, v nichž krajané v Banátu bydlí, o masové repatriaci neuvažují. Ostatně i prezident Havel jim připomínal, že už kořeny zapustili příliš hluboko. Pokud se mladší rodiny chtějí vrátit, a některé to již učinily, mohou v ČR získat trvalý pobyt s perspektivou občanství. O byt a práci se musejí postarat sami. Pomoc české vlády banátským Čechům se totiž ubírá jiným směrem. Na ministerstvu zahraničí se jejich problematikou zabývá ing. Jaromír Plíšek. Informoval nás, že na zlepšení životních podmínek krajanů v banátských vesnicích je připraven projekt v celkové hodnotě 25 milionů korun. Zahrnuje vyasfaltování přístupových cest, telefonizaci, pojízdnou ambulanci, výstavbu a rekonstrukci škol, vysílání kvalifikovaných pedagogů. Projekt pomoci má ještě letos schválit česká vláda. 
news Přijela parlamentní návštěva z Thajska Praha - Český parlamentní systém, jeho fungování a jednotlivé součásti byly středem zájmu předsedy thajské Poslanecké sněmovny Maruta Bunnaga při jeho včerejším setkání s předsedou české Poslanecké sněmovny Milanem Uhdem. Bunnag včera v doprovodu skupiny thajských poslanců přicestoval na Uhdeho pozvání na pětidenní návštěvu České republiky. Během ní by se měl dále setkat s prezidentem Václavem Havlem, ministrem financí Ivanem Kočárníkem a náměstkem ministra zahraničí Pavlem Bratinkou.Bunnagova návštěva je součástí intenzivně se rozvíjejících česko-thajských vztahů a navazuje na březnový pobyt delegace českých poslanců v Thajsku. 
news V kauze I. Bartošové chybí důkazy Praha (js, čtk) - Ve svědeckých výpovědích v případu údajného zadržování zpěvačky Ivety Bartošové jsou zásadní rozpory a neshody, stojí zde tvrzení proti tvrzení. Sdělil to LN tiskový mluvčí pražského státního zastupitelství Slavomír Novák. Vyšetřovatelka Úřadu vyšetřování hl. m. Prahy zastavila minulý týden vyšetřování, protože získané důkazy nepotvrdily podezření ze spáchání trestného činu poškozování cizích práv. Rozhodnutí ale zatím není pravomocné. Vyšetřování by ještě mohlo pokračovat, pokud by byla proti němu podána procesní stížnost a státní zástupce by věc vrátil k doplnění. Iveta Bartošová a hudebník Ladislav Štaidl podali počátkem června trestní oznámení na pětadvacetiletého Romana T. Tento muž Bartošovou podle nich řadu dnů zadržoval, sexuálně a psychicky terorizoval. Štaidl s pomocí detektivní agentury vypátral zmizelou zpěvačku teprve po dvou týdnech. Předtím mu anonym telefonicky sdělil, že byla unesena. U trestného činu poškozování cizích práv může být pachatel potrestán vězením v délce do dvou let nebo peněžitým trestem. Roman T. byl odsouzen za vraždu svého otce spáchanou v roce 1989 na dvanáct let. Po obnovení řízení, které má být ještě dále vedeno, byl v roce 1991 propuštěn na svobodu. Politik J. Dienstbier, který je sousedem Bartošové, kritizoval v tisku průběh vyšetřování. Vyšetřovatelka H. Rejholcová na jeho kritiku reagovala prohlášením, že policie věnovala případu náležitou pozornost, a uvedla také, že pokud není případ pravomocně rozhodnut, je nutné dbát na to, aby byla zachována zásada v pochybnostech ve prospěch obviněného. 
news Polská prokuratura zastavila černé televizní vysílání Varšava - Za asistence policie polská prokuratura včera přerušila vysílání šesti regionálních televizních stanic patřících do sítě Polonia 1. Stanice údajně vysílaly bez povolení na vojenských frekvencích. Oznámil to včera mluvčí ministerstva spravedlnosti Andrzej Cubala. Akce, která se uskutečnila včera dopoledne, postihla televizní stanice ve Varšavě, Štětíně, Poznani, Krakově, Lublinu a Opoli. Kromě těchto kanálů vysílá síť Polonia 1 ještě v sedmi dalších polských městech. Majitelem sítě Polonia je italský podnikatel Nicola Grauso, hlavní podílník deníku Lycie Warszawy, majitel sardinských novin L'Unione Sarda a italské televizní stanice RTV. Majitelé jednotlivých stanic byli zásahem zaskočeni. Akce sice byla očekávána, ale teprve za měsíc. 
comment Realismus Blízkého východu Daniel Kumermann O dvě hodiny se zpozdil včerejší podpis dohody mezi Izraelem a OOP. Na zdejší poměry vlastně nicotnost. Obzvláště, když příčinou byl jen drobný naschvál vůči pákistánskému diplomatovi. Přijel v rámci příprav návštěvy své premiérky do Gazy a Izraelci ho nechali devět hodin čekat na hranici. Pákistán Izrael oficiálně neuznává. Izrael tedy rozhodl dočasně neuznat pákistánského diplomata. V blízkovýchodním kontextu pouhá rozvernost a není těžké představit si, že se jak palestinský zástupce Nabíl Šás, tak izraelský Danny Rothschild celé věci rádi zasmáli. Odlehčení přijde vhod i tehdy, kdy navenek vše probíhá jako po másle. Dohoda o předběžném zmocnění předala do palestinských rukou pět resortů civilní správy. Podstatnější než co je v tomto případě kde. Správa se totiž týká celého území západního břehu Jordánu. I když z hlediska opravdové státnosti jde jen o minimum, přece se tu již rýsují první struktury palestinského státu. Jednání o tomto státu přísluší až do pozdějších etap izraelsko-palestinských jednání. Ještě nedávno by se určitě našel alespoň jeden izraelský politik, který by upozornil, že se tu předbíhá čas, že o žádném palestinském státu není řeč a že vlastně nikdo neví, zda něco podobného vůbec kdy spatří světlo světa. Nic takového se tentokrát nestalo, ani při nedělní schůzi izraelského kabinetu, který dohodu jednomyslně schválil, ani po ní. Dokazuje to, že představa, že současný proces stejně jednou vyústí v palestinský stát, se tak zažila, že již nestojí za to formality vytahovat (Však ony se ještě budou hodit, až se něco zadrhne). Poněkud jiný důkaz zklidnění vztahů přišel v minulém týdnu i z palestinské strany. Odpůrci mírového procesu v posledních dnech opravdu nápadně ožili. Naštěstí pro všechny tentokrát zvolili metody přísně legální: změnu oněch článků palestinské Charty, v nichž se mluví o zničení Izraele. Zbraň známá, ten, kdo ji třímá, již méně. V případě radikálů z Damašku Ahmeda Džibríla a Nájifa Havatmy se nelze divit, že se ozvali, když je ministr zahraničí Peres vybraně urazil. Prohlásil totiž, že budou-li chtít, Izrael jim povolí zúčastnit se zasedání Palestinské národní rady (PNR) v Gaze. Co jiného mohli říci, než že až budou chtít přijet, nikoho se ptát nebudou, a že nedovolí, aby PNR Chartu měnila. Horší bylo, že cosi podobného zaznělo prý i na zasedání hlavní složky OOP Fatahu, jemuž předsedal Jásir Arafat. Nejmenované palestinské zdroje se nechaly slyšet, že se Fatah shodl, že nejdřív musí Izrael uznat palestinský stát a pak se může měnit Charta. Písemný slib této změny byl ovšem svého času podmínkou pro to, aby Izrael vůbec začal s OOP jednat. Po delších tahanicích zůstal černý Petr v ruce Faisala Husajního, který mnohem mírněji řekl, že by Izrael měl propustit všechny palestinské vězně, aby mohl PNR přesvědčit, že se má Charta změnit. Důležité je, že po celou dobu se Arafat do sporu nezapojil - se stejně mlčenlivým realismem, s jakým izraelští politici přehlížejí zmínky o palestinském státu. Je-li to známka toho, že se z něj opravdu stal politik, je možné, že žádnou Chartu nebude třeba měnit. Nebude jí již zapotřebí: život již bude jinde - na západním břehu a v Gaze. 
comment Padesát roků ticha Hana Frištenská, vedoucí sekretariátu Rady pro národnosti vlády ČR Starý kontinent má povinnost požádat o gesto odpuštění. Národy by se měly sjednotit v aktu zadostiučinění všem v celé své historii křivdou postiženým Cikánům... To jsou nedávná slova papeže Jana Pavla II. v poselství k alsaským Romům. Celá historie Romů - Cikánů - v Evropě je nesporně historií násilí, bezpráví a smrti. Nic z toho se však nevyrovná míře neštěstí, které Romy postihlo v letech druhé světové války. Spolu se Židy byli označeni za méněcennou rasu a stali se objektem patologických fašistických opatření, jejichž cílem byla úplná genocida tohoto národa. Události té doby jsou dodnes traumatem nemnoha romských pamětníků i jejich potomků. Zpívají o nich v písních, např. i jedna z nejznámějších - Čhajori romani - má sloku o utrpení Romů v koncentračních táborech. Připomínku těchto událostí bychom však měli nejvíce rozpoznat tam, kde nezbyl nikdo, kdo by zpíval nebo vyprávěl. Osud Romů z českých zemí se naplnil za druhé světové války. Takřka nikdo nepřežil, aby připomínal poslední etapu našeho staletí trvajícího soužití s touto skupinou Romů na společném teritoriu českých zemí. Nucené deportace, věznění a likvidace v koncentračních táborech přežilo jen 500 českých a moravských Romů. Jejich genocida v době druhé světové války uzavřela naše pokusy o společné soužití, které teprve v meziválečném období vedly k rychlému a nadějnému procesu samovolného splývání romské komunity s českou společností. Už se nedozvíme, jak by se tento proces završil a jakým by se mohl stát důkazem a argumentem pro ostatní evropské země a jejich romské komunity. Když byly v roce 1949 v cikánském táboře v Osvětimi-Březince vyzvednuty ze země evidenční knihy cikánských vězňů, které sem před likvidací tábora ukryl Tadeus Joachymowski, tehdy písař ve vězeňské pisárně, bylo tímto dokumentem doloženo, že v táboře zahynulo více než 21 tisíc Romů. Byli mezi nimi Romové z Německa, Rakouska a Polska. Mezi ostnatými dráty v Osvětimi-Březince zahynulo také 4531 Romů z Čech a Moravy. V evidenčních knihách se objevují tak dobře známá příjmení - Růžička, Daniel, Holomek, Herák. Tato příjmení se již téměř v současné romské komunitě nevyskytují, protože ji tvoří slovenští Romové, kteří do českých zemí začali masově přicházet až v letech po druhé světové válce. Donedávna byla historie cikánského tábora v Osvětimi-Březince takřka zapomenuta. Důvodem rychlého zapomínání bylo jistě i to, že zdecimovaní a negramotní Romové, rozptýlení v malých komunitách po celé Evropě, nebyli s to sami dbát o památku umučených příslušníků svého národa. Zdá se, že v poslední době se evropská veřejnost rozpomíná, a je dobře, že je to za přispění nové, poválečné romské inteligence. Důkazem je smuteční shromáždění, které začátkem srpna tohoto roku připravila Asociace Romů v Polsku za podpory prezidenta a vlády Polské republiky. K památce českých a moravských Romů se přihlásil i prezident České republiky. Před padesáti lety, v srpnu 1944, byl cikánský tábor v Březince zlikvidován a zbývající vězni zavražděni v plynových komorách. Neměli bychom zapomínat na osud Romů v těchto místech jenom proto, že nejsou dodnes vnímáni jako součást tradičních evropských národů. Měli bychom si připomínat jejich osud vždycky, když máme potřebu hledat jednoduchá řešení problémů soužití etnik, a to nejen soužití s Romy. Cesty k jednoduchým řešením by nás totiž mohly zavést k nějakému Auschwitz-Birkenau. 
news Pitné vody letos méně Spotřeba je sice nižší, zato platby jsou vyšší Praha - V prvním pololetí vyrobili provozovatelé vodovodů a kanalizací více než 495 milionů metrů krychlových pitné vody. Je to o 10.19 % méně než ve stejném období roku 1993. V českých krajích bylo podle Českého statistického úřadu vyprodukováno 325647 milionu m3 pitné vody a na Moravě 169438 milionu m3. Nejvíce vody bylo vyrobeno v Praze, a to 112131 milionu m3. Za vodné bylo v prvním pololetí zaplaceno v ČR celkem téměř 2837 miliardy korun, to je o 28.29 procenta více než za stejné období loni. V Čechách bylo zaplaceno více než 1963 miliardy korun a na Moravě téměř 875 milionů korun. Stočné v ČR činilo za první pololetí více než 2084 miliardy korun, o 22.86 procenta více než loni. V Čechách se na stočném vybralo necelých 1394 miliardy korun a na Moravě téměř 690.59 milionu korun. 
advice Podle čeho si mohu určit svoji národnost? Zeptali jsme se za vás Uvažuji, zda si nemám zvolit národnost hašprtánskou. Mám na to nepochybně právo. Chce snad někdo namítat, že žádná Hašprtánie neexistuje? Stejně tak dnes neexistuje územněprávně ani Morava. Bylo by také možno se hlásit k národnosti velkomoravské, keltské, avarské apod. Chápal bych spíše národnost hanáckou či valašskou a také si myslím, že by byla na místě (když větší část Slezska leží v zahraničí) i národnost částečněslezská. (František Švejda, Znojmo) Co je kritériem pro určení vlastní národnosti? Jedná se o stejný jazyk nebo stát, společnou kulturu či tradice, které spojují lidi do společenství, k němuž by chtěli přináležet? Do roku 1991 byl výběr národnosti jednoznačně vymezen. Ústavní zákon č. 144/1968 Sb. určoval, že vedle národa českého a slovenského u nás žijí národnosti maďarská, německá, polská a ukrajinská (rusínská), a občan si tudíž mohl svobodně zvolit. Listina základních práv a svobod přijatá v lednu 1991, jež má sílu ústavního zákona a ruší zákon předcházející, stanoví, že každý má právo svobodně rozhodnout o své národnosti, aniž by ho mohl kdokoliv a jakkoliv ovlivňovat. Na základě čeho se však rozhodnout, zákon nespecifikuje. Podle vyjádření ředitelky demografického odboru Českého statistického úřadu ing. Růžkové je národnost občanů ČR zjišťována např. při sčítání lidu, kdy občan uvádí tu národnost, ke které se cítí být příslušný. Žádná jiná kritéria zde stanovena nejsou. V souhrnných přehledech se však zveřejňuje zastoupení těch národností, ke kterým se přihlásilo více než 50 osob. Je tedy možno být národnosti slezské, i když slezský jazyk ani stát dnes neexistují, a dovedeno ad absurdum, cítí-li se někdo Hanákem či Keltem, protože ctí staré tradice nebo se cítí být historicky spjat s místem, kde žije, naše zákonná úprava mu v tom nemůže zabránit. Musí však počítat s tím, že ve statistických ročenkách se objeví jako národnosti ostatní(al) 
description Kamarád po telefonu je fajn Od 1. září se mohou děti svěřovat se svými problémy na Lince bezpečí 855 44 33 Ivana Kněžínková Seděl schoulený na obrubníku kašny v deset hodin večer. Bylo mu asi osm let. Máš problém? - zeptali jsme se. Přikývl. Může ti někdo pomoct? Zavrtěl hlavou. Kdybys měl možnost někam zatelefonovat, kde by tě vyslechli a poradili by ti, udělal bys to? Chvíli přemýšlel a pak vyhrkl: To bych mohl? Tenhle kluk by určitě na Linku bezpečí zavolal. Linka bezpečí 855 44 33, kterou od zítřejšího dne provozuje v Praze nadace Naše dítě, byla zřízena především s úmyslem pomoci fyzicky i duševně týraným a pohlavně zneužívaným dětem. Kolik takových u nás je, dnes nikdo neví. Do policejní statistiky se dostávají až ty nejsmutnější případy. Dá se předpokládat, že jich jsou tisíce. Na toto telefonní číslo však mohou samozřejmě zavolat všichni kluci a děvčata, kteří se ocitnou ve svízelné situaci. Ptali jsme se několika, jestli by takového kamaráda po telefonu považovali za dobrou věc. Polovina z nich řekla, že by to bylo fajn. Není velkých a malých dětských bolestí, tvrdí dětská psychiatrička Jana Drtilová, ředitelka Linky bezpečí. Co se může dospělému zdát zanedbatelnou záležitostí, naroste v dětské mysli třeba i do tragických rozměrů. S takovými případy se během své třicetileté praxe setkala mnohokrát. Půl roku zbytečného strachu Sedmiletý Péťa se půl roku neuvěřitelně trápil, že má AIDS. Z televizního pořadu se dozvěděl, jaké jsou příznaky. Malátnost a bolení hlavy. Zapamatoval si, že AIDS se přenáší transfuzí krve. A on ji absolvoval třikrát. Stále na to myslel, ve škole se už nedokázal soustředit. Následovaly poznámky a za nimi výtky rodičů. Ptali se ho, proč při vyučování zlobí. Přiznal, z čeho má strach. Matka i otec se rozzlobili, že navíc ještě provokuje. Péťa skončil u Jany Drtilové. Všechno nakonec dobře dopadlo, ale tohle dítě zbytečně prožilo půl roku strachu a děsivých představ. Důležitá je důvěra Na telefonní číslo 855 44 33 bude jistě volat mládež s různými problémy. Doufejme, že linka si časem vydobyde mezi dětmi takovou autoritu, aby se na ni obracely i ty, které jsou skutečně ohrožovány. Důležité je, aby si získala důvěru. Když si dítě bude přát, aby se o jeho problému nikdo z rodiny nebo školy nedozvěděl, musíme to respektovat, vysvětluje Jana Drtilová. Příjemně ji překvapilo, že se přihlásilo tolik dobrovolníků, kteří chtějí pomáhat druhým lidem. Nyní má linka třicet osm tzv. volontérů, kteří budou naslouchat volajícím. Jsou mezi nimi například studenti vysokých škol, herečka, kunsthistorik, učitelka, psycholožka. Absolvovali školení v první pomoci pro člověka v nouzi. Kdy děti nejvíce volají Linka 855 44 33 bude v provozu nepřetržitě 24 hodin. Má šest terminálů. Pražské děti budou mít hovor zdarma. Podle zkušeností ze zahraničí se dá předpokládat, že největší frekvence telefonátů nastane vždy mezi 16. až 18. hodinou. A také při změnách počasí, které působí na citlivější organismus. V obdobích před a po vysvědčení. V době viróz. Rekonvalescence trvá někdy velmi dlouho, zejména u pražských dětí. Dítě je ještě z formy, ale už musí plnit doma i ve škole spoustu úkolů a působí mu to problémy. V těchto obdobích bude provoz na Lince bezpečí zněkolikanásoben, objasňuje ředitelka linky. Když dítě zavolá, dostane buď radu hned, nebo si s ním volontér domluví další hovor. Uloží mu třeba nějaký úkol, který by mělo splnit. Pokud to bude potřeba a dítě k tomu dá souhlas, pozve je v doprovodu rodiče nebo jiného dospělého do dětského krizového centra, jež tvoří zázemí linky. Tam si s nimi promluví zkušený psychiatr. Pokud volontér usoudí, že jde o ohrožení zdraví nebo života dítěte, obrátí se na pediatrickou pohotovost v místě bydliště nebo policii. Vítaný anonymní rádce Linka by neměla rodinu nahrazovat, ale doplňovat. Děti se s některými záležitostmi nechtějí svěřit rodičům, i když žijí v normálně fungující rodině. Jisté věci se v určitém věku lépe říkají někomu anonymnímu. Dnes mají také mnozí rodiče méně času na své ratolesti než dřív. Podnikají nebo se třeba rekvalifikují. Ani si to neuvědomujeme, ale děti jsou často velice ohleduplné. Nechtějí své rodiče ještě víc zatěžovat, když vidí, že mají starosti například v zaměstnání. Linka je určena i pro osamělce, například geniální děti, které mnohdy obtížně navazují kontakty se svým okolím. Někdy dítěti chybí třeba jen pochvala, tvrdí Jana Drtilová. Autoři projektu Linka bezpečí chtějí vytvořit takovou atmosféru, aby se děti na tomto telefonním čísle chtěly svěřovat a nebály se toho. Je to linka pro děti. Měly by telefon zvednout a mluvit. Mohou hovořit, jak dlouho chtějí. Mohou zavolat, kolikrát chtějí. Chceme, aby ze sebe problémy dostaly ven. Jakmile se začnou svěřovat, už se s tím dá něco dělat. Jde o to, aby se z problémku nestal problém. Aby dítě neskončilo v nějaké partě, doplňuje Jarmila Knightová, pracovnice nadace Naše dítě. Životní jistota V Anglii se takovou přátelskou, ale zároveň anonymní atmosféru pro svěřování dětských bolestí podařilo vytvořit. Podobná linka tam existuje už sedm let. Pro děti je životní jistotou. Denně jich na ni volá v průměru kolem tisíce, ale nejsou výjimkou dny s desetitisícem hovorů. Samozřejmě, že volají děti i z legrace. To ovšem nevadí. Když budou vědět, že na druhém konci telefonního spojení je skutečně někdo, kdo bude ochoten se s nimi bavit, zatelefonují pravděpodobně také tehdy, až to budou skutečně potřebovat, říká Jarmila Knightová. V řetězu péče o děti je Linka bezpečí na začátku. Za ní musí stát záchranná síť dalších institucí, které se o dítě postarají. V Anglii mají tento systém dokonale propracovaný. My teď hledáme organizace, jež by s námi chtěly podobným způsobem spolupracovat, dodává Jana Drtilová. Nadace si už vytváří i vlastní síť policistů, s nimiž bude v jednotlivých obvodech spolupracovat. Do projektu se zapojila také Asociace manželských poraden, Bílý kruh bezpečí, počítá se s účastí obvodních orgánů péče o dítě. Může zabránit tragédiím Anglická linka si vede už několik let statistiku problémů, kvůli nimž děti volají. Z 90 procent jde o nezávažné záležitosti, z 10 procent o vážné. Z této dokumentace například vyplývá, že vlastní otcové pohlavně zneužívali dcery v 38 procentech případů, syny v 31 procentech. Otčímové v 10 procentech (děvče) a 5 procentech (chlapec). U nás přitom zatím panuje mínění, že těchto činů se dopouští více nevlastní rodič. Linka bezpečí je významná z hlediska prevence. Anglické zkušenosti potvrzují, že se dá tímto způsobem zabránit mnoha tragickým událostem. Proto by u nás měly linky bezpečí a krizová centra pro děti a mládež vznikat i jinde. Hlásí se již Pardubice, Brno a další, že by takovou pomoc chtěly dětem nabídnout. 
sport Nominace házenkářek Praha - Házenkářky ČR se zúčastní od 17. do 25. září ME v Německu. V nominaci jsou hráčky: Černá, Tarhaiová, Buchtová, Pospíšilová, Libánská, Ludmilová, Simonová, Koberová, Krbová, Hudáková, Majíčková, Romanová, Roubínková, Korandová, Čumplová. 
comment Sparťanský bobřík mlčení Jan Švéd Kvůli ne zrovna příjemné pravdě se člověk zlobí. Potvrdili to i fotbalisté Sparty, kterých se dotkly novinové komentáře k jejich výkonu při pohárovém utkání v Göteborgu natolik, že odmítají s představiteli tisku hovořit. Ten, kdo vyhecovaný závazek poruší, prý zaplatí pokutu pět tisíc korun. Nemyslím si, že by byla hráčským trucováním omezena práce novináře, spíše naopak. Dává mu ještě větší prostor k vlastním postřehům o výkonech fotbalistů, zatímco hráči se sami zbavují možnosti jakkoliv se vyjádřit a často se i hájit. Potrestali tím vlastně jen sebe. Mimochodem - nebylo by pro budoucnost všech sparťanů prospěšnější, kdyby místo bobříka mlčení splnili předtím v Göteborgu bobříka odvahy na trávníku? 
news Uhdeho soudní spor na ochranu osobnosti zatím neskončil Praha (js) - Občanský soudní spor u pražského Městského soudu, v němž žádá předseda poslanecké sněmovny Milan Uhde omluvu a milion korun odškodného od Miloslava Burdátše, byl včera odročen na neurčito. Právní zástupce žalovaného vznesl proti samosoudkyni Romaně Vostrejšové námitku z podjatosti, protože je podle něj vázána svým rozhodnutím ve prospěch Uhdeho manželky Jitky ve sporu s Burdátšem o jeho stejný výrok. Bývalý náměstek ředitele Knižního velkoobchodu v lednu 1993 sdělil redaktorovi ČTK údajně nepravdivou informaci, podle níž firma Vilímek splácí jakýsi dluh rodině Uhdeových. A to tím, že posílá zdarma knihkupectví Česká kniha, v němž je podílníkem Uhdeho manželka Jitka, velké množství knih. Informaci převzala většina celostátních deníků. Vostrejšová již v dubnu rozhodla ve prospěch Uhdeové, které se měl žalovaný omluvit a zaplatit jí odškodné 100000. Tento spor je v současnosti v odvolacím řízení. Uhde ve své výpovědi odmítl tvrzení svědka Jaroslava Kmenty, bývalého redaktora ČTK, že by ho vybízel během telefonického rozhovoru ke zveřejnění zprávy. Kmenta přehrál soudu záznam sporných výroků jak ze svého rozhovoru s Burdátšem, tak s Uhdem. Uhde do telefonu Kmentovi řekl mimo jiné, že by bylo svým způsobem dobré, kdyby s tím vyšel veřejně, protože on to zatím šířil formou dopisů, a po zveřejnění by se věc projednala soudně. Poté, co soudkyně zamítla důkazy navrhované žalovanou stranou, vznesl právní zástupce Burdátše námitku z podjatosti. Navrhovanými důkazy bylo mj. svědectví dalších redaktorů ČTK, kteří by se vyjádřili k tomu, že výroky nezveřejnil žalovaný, ale ČTK. 
collection Srpen v Maďarsku Maďarská vláda se rozhodla odstoupit od pořádání Světové výstavy v roce 1996, jelikož ta by si vyžádala příliš vysoké náklady. O společném uspořádání Expo 96 se domluvila Budapešť s Vídní ještě na sklonku socialistického režimu, obyvatelé Vídně však v referendu tuto myšlenku zamítli. Maďarská národně konzervativní opozice nyní zareagovala ostrou kritikou sociálně liberální vlády. Konečné rozhodnutí má padnout v září v parlamentu. Mezinárodní finanční instituce budou s Maďarskem spolupracovat pouze v případě, že Budapešť provede drastické kroky na ozdravení hospodářství. Řekl to socialistický ministr financí László Békesi, otec liberální politiky tvrdého utahování opasků. Odborníci z Mezinárodního měnového fondu a Světové banky jsou podle Békesiho toho názoru, že maďarské hospodářství dospělo na hranici svých možností a země musí podstatně snížit výdaje a deficit platební bilance. Vláda uznává jejich argumenty, nebude však moci splnit očekávání MMF. Letos se předpokládá, že inflace dosáhne 18 až 20 procent. Maďarská národní banka devalvovala forint o osm procent vůči západním měnám, aby zpomalila zadlužování země a zlepšila její konkurenceschopnost na zahraničních trzích. Nová sociálně liberální vláda uvažuje o podstatném zvýšení daní z obratu a služeb. Průměrný měsíční výdělek v první polovině letošního roku dosahoval 30682 forintů, t.j. přibližně 300 dolarů. Je to o 23 % více než ve stejném období minulého roku. Ceny spotřebního zboží přitom za stejnou dobu vzrostly jenom o 18 %. Maďarsko je ochotné uznat v příští smlouvě neměnnost současných hranic a zavázat se, že nebude vznášet vůči Slovensku žádné územní nároky - prohlásil během své oficiální návštěvy Slovenska předseda vlády Gyula Horn. Předešlá konzervativní vláda v Budapešti nebyla ochotna poskytnout Bratislavě podobné záruky. Na oplátku však Horn žádal, aby Slovensko zaručilo práva maďarské menšiny na svém území. Rozhodnutí slovenského premiéra Moravčíka obnovit pouze jeden ze tří předválečných hraničních přechodů vyvolalo v Budapešti rozčarování. Budapešť již podepsala s Bratislavou dohodu o navracení uprchlíků, kteří ilegálně překročí společnou hranici, již si Slovensko vloni kladlo jako podmínku otevření všech tří přechodů. Gyula Horn se během své návštěvy omluvil za křivdy spáchané na maďarských Slovácích, řekl slovenský prezident Michal Kováč zpravodaji ČTK. Hornova mluvčí zprávu dementovala a prohlásila, že tomu bylo právě naopak: Horn prý vyzval Slovensko, aby se omluvilo za odsun slovenských Maďarů a za konfiskaci jejich majetků na základě Benešových dekretů. Úřad slovenského prezidenta nejdříve vyvrátil slova Hornovy mluvčí, za několik dní však vydal prohlášení, v němž svoji původní verzi odvolal. Za výzvu, aby se Maďaři omluvili Židům, zažaloval premiéra Gyulu Horna Áron Mónus, nechvalně známý sepsáním a vydáním fašistického spisku. Podle Mónuse činí Horn svým prohlášením odpovědnými za deportace Židů všechny Maďary, čili aplikuje na Maďary princip kolektivní viny. Gyula Horn se vyslovil pro možné zavedení majetkové daně. Zdůvodnil to tím, že utahování opasků se nemůže vztahovat pouze na lidi žijící ze mzdy. Svaz svobodných demokratů, koaliční partner vítězné socialistické strany, ostře protestoval a poukázal na to, že v koaličním vládním programu není žádná zmínka o dani z příjmu. Podle svobodných demokratů je o podobném kroku nutné předem se domluvit s koaličním partnerem. Předcházející národně konzervativní koalice učinila před několika lety podobný pokus o zavedení majetkové daně. Pod tlakem Ústavního soudu však byla nucena své rozhodnutíodvolat. Za zoufalý krok osamělého člověka označilo britské ministerstvo zahraničí chování maďarského diplomata, jenž se podle britského tisku pokusil se zbraní v ruce vynutit zastavení hlučných stavebních prací poblíž svého obydlí v Londýně. Záležitost byla hladce vyřešena. Pracovníci maďarského velvyslanectví posadili diplomata na první letadlo do Budapešti. Virus způsobující dětskou obrnu byl zjištěn v pitné vodě v Čopu nedaleko maďarských hranic. Odborníci jsou toho názoru, že virus se dostal do vodovodní sítě z řeky Latorice. Nelze proto vyloučit, že se brzy objeví i na území Maďarska. Jednou z největších atrakcí 45. sněhového festivalu v japonském Sapporu bude zřejmě budova maďarského parlamentu vymodelovaná ze sněhu. Pořadatelé festivalu již vyslali osmičlennou delegaci, aby prozkoumala předlohu přímo na břehu Dunaje. Michael Jackson se svojí novopečenou manželkou Lisou Marií Presleyovou přijel na několikadenní návštěvu Budapešti, kde natočil videoklip. 
news Jakmile se dostanou na český kapitálový trh akcie podniků z druhé vlny kuponové privatizace, mělo by dojít podle většiny expertů k jeho oživení. Burza cenných papírů Praha, jejíž parket přibližuje foto LN, i RM-Systém se na tento krok připravují již nyní. RM-Systém nabízí každodenní obchody od prvního září, burza od 19. září.Foto: archiv LN 
description Cable plus hodlá nabízet také telefonické služby Ostrava - Na 300000 účastnických zásuvek v České republice a na Slovensku má instalováno televizní společnost Cable plus se sídlem v Ostravě. Na území tehdejšího Československa začala působit v roce 1991. Nyní je rozdělena na deset holdingových společností, z toho sedm v ČR a tři v SR. V současné době nabízí zákazníkům novou službu, a to možnost telefonovat prostřednictvím televizních zásuvek. Jak sdělil na včerejší tiskové konferenci v Ostravě generální ředitel Cable plus Petr Široký, o udělení souhlasu k zavádění telekomunikační sítě požádala společnost ve druhé polovině loňského roku Ministerstvo hospodářství ČR. To žádosti o experimentální instalaci sítě v Liberci vyhovělo. V současné době pokračuje projekt podle stanoveného harmonogramu. Telefonní síť by měla zahájit provoz na jaře příštího roku. Cable plus nyní usiluje o získání licence pro zavádění telefonů v okrese Bruntál. Zájem o toto spojení mají i další lokality, v nichž společnost působí. Telefonní síť bude provozovat společnost Cabletel. Izraelská firma GAD line buduje systém bezporuchového spojení přes satelit. Optimální cestu představuje využití vysokokapacitních optických kabelů. Nynější ekonomická situace však nedovoluje jejich zavedení až ke konečnému účastníkovi. Prozatím u něj proto budou instalovány měděné rozvody. Podle firmy je jen otázkou času, kdy Cable plus nabídne uživateli informační Super Highway 21. století. 
description Chovat pštrosy se prý vyplatí Založení chovu však může stát víc než nový favorit České Budějovice - Jako velmi výhodný se i přes vysoké pořizovací náklady podle předsedy Českomoravské asociace chovatelů pštrosů Jana Šustka jeví chov pštrosů. Ačkoli tříměsíční pštrosí kuře přijde podle jeho informací zájemce na 75000 slovenských korun, oplodněné pštrosí vejce na 10000 až 12000 Sk a pštrosí chovný párek lze pořídit zhruba za cenu jednoho nového vozu Favorit, jeví se pštrosi výhodným obchodním artiklem. Ceny pštrosího masa, které obsahuje jen velmi málo cholesterolu, se totiž v Evropě podle Šustkových informací pohybují v přepočtu na úrovni 800 až 500 korun za kilogram. Stejně dobrým obchodním artiklem jsou také vysoce ceněná pštrosí kůže a ozdobná péra, jejichž největším světovým odběratelem je Brazílie, především v době před karnevalem, řekl J. Šustek. Chov pštrosů je kromě jižní Afriky rozšířen především v Izraeli, ale proniká také do Nizozemska a Skandinávie. Na českém trhu se prodejem tohoto zboží zatím zabývá pouze slovenská společnost Rios. Od jednoho chovného páru pštrosů lze získat 40 až 60 vajec ročně a z tohoto množství lze odchovat 25 až 30 pštrosích kuřat. Ta podle Šustka za 12 měsíců dorůstají do hmotnosti brojlerů, která u nich činí 120 až 130 kg. Denní dávka krmení pro jednoho pštrosa přijde zhruba na 15 Kč. Pštros se dožívá zhruba 70 let, přičemž jeho produkční věk je zhruba 40 let. Ve volném výběhu snesou tito ptáci mrazy do -20 stupňů Celsia a ani jinak nejsou nároční na technické vybavení. 
news Terorista Carlos odmítá zradit spřátelené země a udat jména Paříž - Byl jsem unesen ve stylu mafie. Nyní mě zabíjejí ne fyzicky, ale morálně. Nerozumím tomu. Moje osoba je velmi prostá. Jsem především otcem rodiny. Moje žena a dcera žijí naprosto normálním způsobem ve Venezuele se zbytkem rodiny, řekl terorista Carlos v rozhovoru, který byl včera zveřejněn ve francouzském deníku InfoMatin. Publikování rozhovoru vyvolalo skandál. Carlos je totiž od poloviny srpna ve vyšetřovací vazbě v pařížské věznici Santé. Kromě advokátů s ním nesmí nikdo hovořit. Autor článku Eric Decouty upřesnil, že se s Carlosem nesešel, ale odmítl jmenovat osobu, která mu rozhovor zprostředkovala, zřejmě pomocí magnetofonové kazety. Terorista vyjádřil v rozhovoru překvapení nad tím, že ho francouzská justice podezřívá z atentátu na vlak Capitole v roce 1982. Popřel, že by v době útoku vůbec byl ve Francii. Nejsem udavač, pochválil se. Jsem jedním ze zakladatelů Mezinárodní organizace revolucionářů. V mé organizaci se zrádci střílejí. Proto ať nikdo nepočítá s tím, že bych zradil spřátelené země a udával jména. O svém zatčení řekl: Nic nevyčítám súdánskému lidu, protože mě a zároveň islámskou revoluci zradila hrstka funkcionářů. 
news Boj o pražský Obecní dům trvá Praha (kva) - Až do noci zasedala v úterý komise, která už jednou stanovila pořadí nejvhodnějších zájemců o práce spojené s rekonstrukcí pražského Obecního domu. Protože se vyskytly námitky proti výběrovému řízení, měla za úkol znovu zdůvodnit své rozhodnutí a předložit zprávu radě zastupitelstva hlavního města. Ačkoliv výsledek úterního zasedání nebyl oficiálně zveřejněn, podle informací LN komise neshledala důvod, proč by své původní stanovisko měla měnit. Podle něho je nejvážnějším uchazečem o zakázku sdružení společností reprezentované Průmyslovými stavbami Jihlava. Včera se měla záležitostí znovu zabývat také rada pražského zastupitelstva, avšak jednání o tomto bodě přerušila. Ředitel společnosti Konstruktiva, která se rovněž zúčastnila soutěže, avšak je až na třetím místě, svolal mezi tím tiskovou konferenci, na které potvrdil své námitky proti průběhu řízení. Zakázka má objem 1.3 miliardy korun a patří mezi nejzajímavější, které se v Praze v poslední době vyskytly. 
news KDU-ČSL získala dalšího poslance Praha (haš, če) - Šestnáctým členem poslaneckého klubu KDU-ČSL se včera stal Jan Vraný. Jako člen Zemědělské strany kandidoval před dvěma lety do ČNR za Trnkovu Liberálně sociální unii. Z klubu LSU letos na jaře vystoupil a v parlamentu vystupoval jako nezávislý poslanec. 
news LSNS podporuje výstavbu bytů Z politické scény Praha - Podpora výstavby bytů, daňové zvýhodňování investorů bytové výstavby, prosazení dlouhodobých výhodných úvěrů se zárukou státu jsou podle Liberální strany národně sociální základními prvky bytové politiky, které napomohou vyřešit dnešní nedostatek bytů. Včera to uvedl předseda LSNS Pavel Hirš. Strana například navrhuje na stavby bytů pro mladá manželství s dětmi poskytnout obcím, případně neziskovým sdružením a jiným podobným právnickým osobám, dlouhodobé půjčky na nízký úrok garantované státem, kde by rozdíl mezi tímto úrokem a normálním bankovním úrokem hradil stát z Fondu národního majetku. 
news Řidič kradl u Eiffelovky Ústí nad Orlicí (jop) - Od včerejška je stíhán pro krádež osmadvacetiletý R. H. z Hodonína, řidič autobusu jedné cestovní kanceláře z Vysokého Mýta. 25. srpna v bezprostřední blízkosti Eiffelovy věže, v době, kdy turisté obdivovali krásy Paříže, prohledal jejich osobní věci v autobuse, v němž na ně čekal. Prohlídka mu vynesla 33000 korun a 100 franků. Je to opravdu zajímavý případ, neboť motiv zatím bezúhonného řidiče není znám. Jde o vyšší krádež, takže zloděj může být odsouzen k trestu odnětí svobody v rozmezí od šesti měsíců do tří let, řekl včera zpravodaji LN tiskový mluvčí Okresního ředitelství policie v Ústí nad Orlicí Karel Hampl. 
caption Za nezařízený domek na snímku se platí 2000 marek měsíčně jako záloha na inkaso - tzn. nájem a provozní náklady. Pokud náklady tuto částku převýší, doplácí se. Foto archiv 
caption K problémům Ukrajiny patří také rozsáhlá síť prodejců potravin, které neprošly předepsanou hygienickou kontrolou. Na snímku likvidují policisté za asistence hygieničky sortiment jednoho stánku na kyjevském vlakovém nádraží.Foto ČTK 
invitation Přitvrzený manchesterský taneček Inspiral Carpets Při nedělní MUTE PARTY se publiku v Pyramidě na pražském Výstavišti představí i britský kvintet Inspiral Carpets. Koncem osmdesátých let se zařadil - hned vedle The Stone Roses a Happy Mondays - k nejoblíbenějším skupinám tehdy tolik milované manchesterské kytarové scény, která ovlivnila i řadu českých indie kapel. Skvělým debutovým albem Life (1990) se Inspiral Carpets přesně trefili do někdejšího vkusu posluchačů. Skupinu vždy charakterizoval chlapecky měkký zpěv Toma Hinglaye a až tanečně chytlavý, radostně bzučící zvuk varhan značky Farfisa nebo Hammond. Ty především pomáhaly vytvářet nezaměnitelný zvuk kapely, výrazně poznamenaný šedesátými lety. Další dvě méně výrazná alba - The Beast Inside (1991) a Revenge of The Goldfish (1992) - a rovněž nespočet singlů či remixů starších skladeb však začaly předchozí nápady spíš už jen opakovat. Kromě toho manchesterská scéna vyšla z módy snad ještě rychleji, než se do ní dostala. Letos se však Inspiral Carpets ohlásili čtvrtým albem Devil Hopping, které je již příznačné jistým koketováním s hardrockovým kytarovým zvukem let sedmdesátých a potlačením ozvuků dekády předchozí. A jak členové Inspiral Carpets říkají, na Devil Hopping posluchači mohou rozeznat sentimentální milostné písně, balady z blázince i popěvky popové. (tse) 
review Pink Floyd kolem nás Hudba Tomáš Seidl S blížícím se koncertem Pink Floyd na Strahově se v rámci reklamní kampaně pořádající agentury objevila celá řada aktivit, jež intenzitou předčily vše, co až dosud bylo u nás v souvislosti s jakýmkoliv koncertem zorganizováno. Reklamní kampaň na největší rockovou show na světě probíhá již devět měsíců - a to v několika vlnách prakticky ve všech masmédiích. V ulicích Prahy visí velkoplošné tabule, odkazující kresbou na obal posledního alba skupiny The Division Bell, TV Premiéra nedávno odvysílala devadesátiminutový záznam z koncertu skupiny v Pompejích a patrně již dnes nenajdete jediné periodikum (od deníků po čtvrtletníky), které by o kapele nezveřejnilo alespoň jeden profilový článek různé velikosti (ale i kvality). Informačně jednoznačně nejpřínosnější a nejcennější vycházel v časopise Rock &amp; Pop dokonce jako pětidílný seriál. Zvýšenou pozornost si zasluhuje i knížka Nicholase Schaffnera Odysea zvaná Pink Floyd. Její autor nenapsal sice oficiálně autorizovaný životopis, ale jako jeden z mála spisovatelů měl výjimečné možnosti s kapelou cestovat a zpovídat její členy. Kromě toho měl Schaffner to štěstí, že mohl navštívit i většinu koncertů, které jsou odborníky považovány za milníky tvorby Pink Floyd. Vzhledem k tomu, že Schaffner čerpal při psaní z nebývale široké a mnohdy zcela unikátní sítě informačních zdrojů, představuje jeho práce vskutku zasvěcený, pečlivě připravovaný a obsáhlý pohled, který na necelých čtyřech stech stránkách odhaluje i méně známá fakta z pozadí legendy zvané Pink Floyd. Jedinou výtku lze adresovat nakladatelství Erika, které knihu u nás vydalo. Její originál totiž vyšel před třemi lety a Schaffnerova pinkfloydovská Odysea z toho důvodu nezahrnuje aktivity kapely v letech devadesátých. Chybí v ní tudíž především aktuální informace o posledním albu The Division Bell. A přesto si potenciální čtenář na obalu knihy může přečíst lehce mystifikační slogan, že se jedná o nejlepší a nejúplnější knihu, jaká až dosud o této legendární skupině vyšla. Léčka na čtenáře by to nebyla, kdyby nakladatelství doplnilo text samostatnou kapitolou o poslední tvorbě skupiny. Což se nestalo. 
sport Překvapivé vítězství Turnova Uherské Hradiště stále s plným počtem bodů Praha (lt) - Druhá fotbalová liga včera pokračovala po úterní předehrávce Lerk Brno - Xaverov (6:0) dalšími zápasy předehrávaného 16. kola. Svoji neporazitelnost si i nadále udržuje nováček z Uherského Hradiště, který tentokrát porazil Havířov zejména díky výbornému úvodu, a bez ztráty bodu vede druholigovou tabulku. Slabou útěchou pro Havířovské může být snad jen to, že se jim v 90. minutě podařilo dát Uh. Brodu vůbec první branku v letošním ročníku. Do střelecké formy se v posledních zápasech dostává opavský Bartl, který dvěma brankami zařídil výhru svého mužstva nad hosty z Frýdku-Místku. Ještě úspěšnější byl ústecký Procházka, jenž zaznamenal hattrick ve vítězném utkání s Bohumínem. Asi největším překvapením je domácí porážka do tohoto kola neporažených Vítkovic od Turnova. Rozhodčí: Boubín. Bartl. Rozhodčí: Lendfeld. Rozhodčí: Beneš. Čabala z pok. kopu. Rozhodčí: Čičmanec. 
sport Koloc chce potvrdit vedení Praha (nov) - Martin Koloc, vedoucí jezdec Evropského poháru tahačů v divizi Race Trucks, je připraven příští víkend potvrdit své výborné postavení při VC České republiky, dalším podniku EP na mosteckém automotodromu. Závodní tahač SISU roudnického závodníka dostal při revizní prohlídce ve Finsku čistý desing a podařilo se odstranit potíže s převodovkou. Tři podniky před koncem seriálu EP je strategií jezdce týmu IMC SPAGG získat titul: Každopádně chci dojíždět ve špičce, ale již teď hodnotím sezonu nad očekávání úspěšně. 
news Vrchní soud zrušil rozsudek nad rozvědčíkem Pavlem Minaříkem Praha (js, čtk) - Vrchní soud v Praze včera v neveřejném zasedání zrušil v celém rozsahu rozsudek Městského soudu v Praze, podle něhož byl bývalý československý rozvědčík Pavel Minařík odsouzen za přípravu pumového atentátu na mnichovskou rozhlasovou stanici Svobodná Evropa ke čtyřem letům odnětí svobody. Vrchní soud vrátil věc státnímu zástupci k došetření. Sdělil to předseda senátu Vladimír Vočka. Vrchní soud se případem zabýval po Minaříkově odvolání proti rozsudku pražského Městského soudu ze září 1993. Ten ho odsoudil za to, že v první polovině 70. let vypracoval a předkládal ministerstvu vnitra návrhy na vyřazení vysílače Svobodná Evropa z provozu výbuchem. Tím se podle Městského soudu dopustil přípravy k trestnému činu obecného ohrožení. Důvody, které Vrchní soud v Praze ke zrušení rozsudku vedly, Vočka nesdělil s tím, že s odůvodněním rozhodnutí se nejdříve musejí seznámit zúčastněné strany. 
news Opravený zákon o lesích do vlády nejdříve za měsíc Praha (jpš) - Návrh zákona o lesích bude moci být vládě znovu předložen nejdříve asi za měsíc. Sdělil to František Morávek, ředitel odboru rozvoje lesního hospodářství ministerstva zemědělství. Zákon minulý týden vláda vrátila předkladatelským ministerstvům (zemědělství a životního prostředí) k přepracování. Své rozhodnutí zdůvodnila údajnou přílišnou složitostí předlohy. Premiér Klaus prohlásil, že návrh je přetížen technickými detaily, které do zákona nepatří. Vládě se například nelíbilo, že v návrhu je uveden způsob určování objemu těžby v lesích. Domnívá se, že to stačí vysvětlit ve vyhlášce, sdělil Morávek. Podle tvůrců předlohy je však nutné, aby tato otázka byla jasně vysvětlena v zákoně spolu s uvedením vzorce pro výpočet povolené těžby. Je to důležité, jelikož se to týká každého vlastníka. Podle Morávka s tím, aby všechna významná opatření byla pregnantně vysvětlena v zákoně, souhlasí i většina majitelů lesů. Budeme muset s vládou hledat nějaké kompromisní řešení, podotkl Morávek. 
news Problémy s privatizací Renaultu Paříž - Smlouvou se švédským průmyslovým koncernem Volvo podmiňuje francouzský premiér Edouard Balladur privatizaci automobilky Renault SA. Balladur mj. řekl, že v Evropě je příliš velkých automobilových společností, mezi nimiž je třeba dosáhnout dohody. Volvo má dosud 20 procent akcií francouzského partnera, ačkoli původně plánovaná fúze obou firem na podzim loňského roku ztroskotala pro nesouhlas akcionářů švédského koncernu s touto transakcí. Francouzský premiér žádá, aby byla stanovena a zveřejněna cena společnosti Renault. Poté chce iniciovat obnovení rozhovorů se společností Volvo o zpětném získání celého podílu, nebo alespoň části akcií firmy Renault, které má Volvo dosud v držení. Balladur současně zdůraznil, že v této fázi nepůjde o úplnou privatizaci Renaultu. Část kapitálu firmy by měla být nabídnuta Francouzům a zaměstnancům společnosti Renault, přičemž francouzský stát si na Renaultu v každém případě ponechá většinový podíl. 
news Ruská armáda opustila Pobaltí Moskva - Severozápadní skupina vojsk ruských ozbrojených sil včera v poledne moskevského času v souladu s dohodami uzavřenými s Rigou a Tallinem beze zbytku opustila Lotyšsko a Estonsko. Oznámilo to v Moskvě ruské ministerstvo obrany. Sdělilo dále, že vojenské jednotky dislokované dosud v Pobaltí se přesunují především do Kaliningradské oblasti a do Smolenské oblasti. Ministři zahraničí tří pobaltských zemí v noci na včerejšek na schůzce v litevském přístavu Palanga vyjádřili znepokojení nad militarizací Kaliningradské oblasti (ruské enklávy mezi Litvou a Polskem) a vyzvali Moskvu, aby tento proces zastavila. 
collection Slovníček DPI je zkratka pro dot per inch (bod na palec) a v případě tiskárny udává, kolik bodů vodorovně a svisle je mechanika tiskárny schopna na papír vytisknout. Tištěné písmo, ač vypadá jednolitě, je složeno z množství drobných teček a kvalitní tiskárna se pozná podle toho, jak malé tečky vytváří a jak přesně je schopna požadovaný obrys vytečkovat tak, aby hrany písma či částí obrázku byly nezubaté - hladké. Rozlišení 720 x 720 dpi představuje skoro 800 teček na čtvereční milimetr. Piezoelektrický jev je znám již přes 100 let, u jeho objevu se mimochodem vyskytuje jméno Curie. Při stlačení křemíkové destičky se na jejích plochách objeví elektrický náboj, a naopak působením elektrického náboje se destička deformuje. Ve dvacátých letech se objevily první praktické aplikace a objevily se další materiály, které vykazovaly piezoelektrický efekt. Výhodou je velice přesné řízení deformace destičky v závislosti na velikosti přivedeného náboje - proudu. Každá tryska vyplivne kapičku barviva právě na základě deformace miniaturní destičky. Právě miniaturizace pohonu trysky umožnila dosáhnout onoho neuvěřitelného rozlišení. Rychlost vytvoření tiskového bodu je navíc 25x rychlejší než u inkoustových tiskáren. PCI neboli Peripheral Component Interconnect je nový standard pro sběrnice. Sběrnice představuje cestu, kudy v počítači putují data. Je zřejmé, že propustnost těchto cest musí být sladěna s možnostmi ostatních částí počítače (procesor, paměť, disky, displej). Výkonný procesor a rychlý disk jsou při použití nízkokapacitní sběrnice nevyužity, neboť neustále čekají na data. Dosavadní standardy ISA, EISA, MCA již přestávaly vyhovovat a firma Intel přišla včas s novým řešením, které dovoluje 4-25x rychlejší přenos dat (PCI dnes umí 132 MB/sec, připravuje se dvojnásobek). Tato výkonná sběrnice propojuje procesor s pamětí a na ni se připojují zařízení pracující prakticky se všemi dnes používanými standardy. To dovoluje používat i zařízení pomalejší, pracující např. se sběrnicí ISA. Ta pak předává data sběrnici PCI a jejich interní přesuny pak probíhají bleskově. (-ios) 
news Otázky k územní reformě pro poslance Praha (če, haš) - Do konce září by se měly poslanecké kluby vyjádřit k tomu, kolik vyšších územněsprávních celků by akceptovaly v ústavním zákoně o jejich vzniku a které by to měly být. Dospěla k tomu včera dočasná parlamentní komise pro územní reformu, vedená místopředsedou sněmovny J. Vlachem (ODS). Parlamentní kluby obdrží seznam otázek, podle nichž mají sdělit svůj postoj například ke vzniku tří celků na Moravě a ve Slezsku, k ustavení regionů Zlínsko, Opavsko a Jihlavsko, a zda se spokojí s jediným celkem v jižních, východních, západních a severních Čechách. Kluby by se rovněž měly vyslovit k obnovení zemského zřízení. Poslanec Petr Bachna (ODS) řekl, že sněmovna musí dospět k takovému modelu, který získá v parlamentu ústavní většinu, tj. minimálně 120 hlasů. Postup komise potvrdil, že vládní návrh ústavního zákona, do něhož ministři za Občanskou demokratickou stranu prosadili zřízení sedmnácti celků, poslanci nepodpoří. 
news Clintonův zákon v boji proti české zločinnosti Praha (em) - Na přílišnou toleranci trestního řádu ČR vůči pachatelům násilných trestných činů upozorňuje již několik měsíců Křesťanskodemokratická unie-Československá strana lidová. Její iniciativa zvaná třikrát a dost (při třetím násilném činu doživotí) nezískala zatím větší podporu. Výhrady proti ní spočívají především v tvrzení, že naše zákonodárství stojí na jiných principech než v zemích, kde toto opatření existuje. Americký kongres před několika dny přijal zákon, který potírá zločinnost velmi razantně. Kromě zavedení trestu smrti obsahuje i zmíněnou zásadu třikrát a dost. Místopředseda KDU-ČSL Jan Kasal nevylučuje, že by tento Clintonův zákon mohl ovlivnit i postoj odborných kruhů v ČR. Obrátili jsme se bezprostředně po jeho schválení na americký Kongres, aby nám poslal text. Nemyslím, že bychom mohli znění pouze přeložit a předložit jako text návrhu zákona, ale určitě bude dobrým pracovním materiálem pro diskusi. Požádali jsme ostatní politické strany o vyjádření, zda je tato myšlenka hodna dalšího rozpracování. Nepřestaneme s iniciativou zásady třikrát a dost, i když nezapadá zcela do zásad českého zákonodárství. Bezpečnostní situace je tak alarmující, že musíme hledat třeba i netradiční způsoby, jak především recidivistům v dalším páchání trestné činnosti zabránit. Tu pasáž amerického zákona, která v některých případech znovu zavádí trest smrti, KDU-ČSL přejmout nemíní. Její odmítavé stanovisko k trestu smrti trvá, jeho náhradu vidí právě v doživotním postihu recidivistů. Kasal připouští, že celá záležitost bude vyžadovat diskusi odborné i laické veřejnosti. KDU-ČSL by přivítala, kdyby se k její iniciativě na předložení příslušného zákona přidaly i další politické strany. 
essay Ošizené regiony a tajnosti s televizními kanály Ladislav Jakl Dosud jediným držitelem licence k provozování regionálního televizního vysílání je od podzimu 1992 FTV Premiéra. Od jara 1993 vysílá tato společnost svůj program pro Prahu a střední Čechy. O regionální licenci však požádalo již mnoho desítek jiných subjektů. Jde většinou o dobře technicky vybavené produkční skupiny z mnoha měst. Některé z nich byly postiženy tím, že Česká televize v roce 1993 nepřevzala koncepci kanálu OK 3, postavenou na spolupráci s nezávislými regionálními studii. Žádosti ležely i přes dva roky u Rady pro rozhlasové a televizní vysílání. Prý nejsou zkoordinované kmitočty. Netrpělivost uchazečů rostla, objevili se i piráti, kteří vysílání zahájili načerno. V jistou chvíli se volné, tzv. zbytkové kanály našly. Dověděla se to rada, žadatelé o licenci nikoli. Jen FTV Premiéra. Ta požádala o změnu své regionální licence doplněním o příděl oněch jedenácti regionálních kanálů. Rada žádosti vyhověla. Ne samostatným rozhodnutím, ale vylepšením nové satelitní licence, kterou ve stejnou dobu Premiéra a s ní také TV Nova a Art Production K. získaly na základě zvláštního licenčního řízení. Rada tak stvořila typ licence, o který se veřejně nesoutěžilo, ani o jeho možnosti nikdo nevěděl. Satelitní kolegové zírají překvapením, žadatelé z regionů se cítí být podvedeni. Aparát dnes již odvolané rady argumentuje, že licence se formálně neudělují na základě veřejné soutěže. Má pravdu. Nic ale nebrání radě dodržovat princip správního řízení o jednotlivých žádostech a přitom veřejně vyzývat zájemce k podání žádostí o licence, jejichž udělení připadá v úvahu, a mezi takovými žadateli vybrat nejvhodnějšího. Ostatně zveřejňovat plán využití kmitočtů ukládá radě zákon. Tak co s tím, nová rado? 
news Odchod ze SRN - konec i počátek Helmut Kohl: Budoucnost Evropy jen v součinnosti s Ruskem Berlín - Včerejší den je posledním dnem minulosti a naším úsilím se může stát prvním dnem společné budoucnosti. Současně je to den definitivního usmíření, řekl včera v Berlíně při slavnostním ukončení odchodu ruských vojsk z Německa ruský prezident Boris Jelcin. Vyzdvihl podíl sovětských vojsk na porážce třetí říše a pak dodal: Už nikdy nesmíme připustit nové rozdělení Evropy. Ruští vojáci se vracejí domů přesvědčeni, že Rusku už nikdy nebude z německé půdy hrozit nebezpečí. Podle Jelcina je budoucnost Evropy nemyslitelná bez německo-ruských vztahů. Společným úsilím obou zemí může být snáze vytvořen nový bezpečnostní systém. V této souvislosti Jelcin poukázal na Konferenci o bezpečnosti a spolupráci v Evropě (KBSE), která má všechny nezbytné prostředky, aby zajistila bezpečnost a stabilitu. Příští vrcholná schůzka KBSE v Budapešti by měla v tomto směru přinést zásadní rozhodnutí. Německý kancléř Helmut Kohl zdůraznil, že odchod ruských jednotek z Německa je definitivní tečkou za poválečnou historií Evropy. Podle Kohla nelze zapomenout na to, že Německo přepadlo 22.června 1941 Sovětský svaz. Němci jménem Německa přivodili ruskému lidu nesmírné utrpení. Stejně tak nelze zapomenout, co Rusové později způsobili Němcům. Z toho všeho si chceme vzít společně poučení, dodal kancléř. Připomněl i podíl Moskvy na znovusjednocení Německa a zdůraznil, že Němci a Rusové stojí teprve nyní na počátku dobré spolupráce. Chceme toto naše nové přátelství a partnerství upevňovat a dále rozvíjet, neboť bezpečnost a prosperita Evropy nemohou být zajištěny bez Ruska, ale jen v těsné součinnosti s ním. Kancléř také poděkoval za včasné splnění smlouvy o odchodu ruských vojsk. Prezident Jelcin a kancléř Kohl vyjádřili po odpoledních jednáních přesvědčení, že lze zabránit pašování jaderného materiálu do Německa. Vyslovili se pro zintenzívnění kontaktů mezi bezpečnostními službami obou zemí a s uspokojením konstatovali, že už začala výměna informací mezi nimi. Dohodli se na konání většího počtu společných vojenských cvičení. Ministr zahraničních věcí SRN Klaus Kinkel přislíbil, že Bonn zváží ruský návrh na zmírnění sankcí vůči Srbsku. 
collection Krátce Seriálem dvaceti nahrávek operní hudby na kompaktních deskách a na kazetách určených pro americký trh chce Luciano Pavarotti spolu s firmou London Records zpřístupnit operní umění nejširším vrstvám. Nahrávky se včera objevily v amerických obchodech pod společným heslem Opera je snadná. Třináct úmrtí na předávkování heroinem zaznamenala za pouhých šest dní policie na Manhattanu, což je i na New York jako hlavní město heroinu mimořádně tragická bilance. Velitel protidrogové sekce varoval narkomany, aby brali na vědomí, že dokud policie nezjistí zdroj drogy, každá další dávka heroinu může být také poslední. Snahy Severního Kypru přimknout se blíže k Turecku včera podpořil šéf turecké diplomacie M. Soysal, zdůraznil však, že Ankara nemíní Severokyperskou republiku anektovat. Podle Soysala Severnímu Kypru nezbyde než se hospodářsky integrovat s Tureckem, pokud bude řecká část Kypru přijata do EU. Výstražnými výstřely do vzduchu zahnala včera ruská pobřežní hlídka japonské rybářské lodě, které se opět chystaly pytlačit v ruských výsostných vodách. Agentura ITAR-TASS uvedla, že tři japonská plavidla po výstražných výstřelech změnila směr plavby a ze sporných vod odplula. Německo a Japonsko se nestanou stálými členy Rady bezpečnosti OSN. Pracovní skupina Valného shromáždění OSN, která pracuje od počátku roku, se totiž nedokázala dohodnout na nové struktuře RB. Diplomaté předpokládají, že oba státy získají stálé místo v RB OSN až kolem roku 2000. Indiánští povstalci v jihomexickém státě Chiapas obvinili nově zvoleného guvernéra státu, který je členem vládnoucí Institucionální revoluční strany (PRI), z volebního podvodu a pohrozili krvavým masakrem, pokud neodstoupí. 
topic_interv Děti, rodina a stres Vladislav Vít Před prázdninami vyšla v nakladatelství Galén kniha Děti, rodina a stres s podtitulem Vybrané kapitoly z prevence psychické zátěže u dětí. Její autoři prof. PhDr. Zdeněk Matějček a Doc. MUDr. Zdeněk Dytrych před pětadvaceti lety založili Oddělení pro výzkum rodiny, které dodnes vedou. Z. Matějček se věnuje dětem a Z. Dytrych dospělé části rodiny. Zdeněk Dytrych: Na ministerstvu zdravotnictví v útvaru hlavního hygienika se objevila potřeba shrnout některé problémy, které se v rodině velice často opakují. Profesor Matějček a já jsme byli požádáni, abychom se o takové shrnutí pokusili s tím, že čtenáři mají dostat konkrétní rady. Tak je i knížka koncipována. V každé kapitole se mluví o určitém problému, uvádíme jak je rozsáhlý, kolik dětí je jím postiženo a co dělat. Je tam v podstatě konkrétní návod. Vaše kniha obsahuje ve třiadvaceti kapitolách různé problémy, od těžkých poškození dítěte až po lehčí disfunkci či vliv rozvodu na dítě. Tím ovšem jednu konkrétní rodinu může zajímat maximálně pět, přinejhorším deset kapitol. Zdeněk Matějček: Původně tato knížka byla určena pro zdravotnické pracovníky, a to především pro lékaře, kteří jsou ve styku s rodinou. Na druhé straně se ukázalo, že toto téma je stejně důležité pro pedagogy a vychovatele. Ti se přece setkávají i s postiženými nebo týranými dětmi. A když už byla knížka hotova, tak se zjistilo, že je praktická i pro rodiče. Samozřejmě ne každá kapitola ne pro každého rodiče. Zdeněk Dytrych: Kdyby se přímo dotýkalo některé rodiny deset kapitol, tak by to byla opravdu nešťastná rodina. Ale stačí jedna a většinou jich bude i víc. Vezměte si, kolik je rozvodů - třicet tisíc ročně v republice, to znamená, téměř třicet tisíc dětí je rozvodem nějakým způsobem postiženo. V této knize je poučení, jak snášejí děti rozvod a jak na něj reagují, a návod, jak se mají rodiče chovat, aby se utrpení dětí snížilo. Nebo například existuje lehká mozková disfunkce, kterou trpí podle našeho rozsáhlého výzkumu pět procent dětí. Toto postižení se velice špatně rozpoznává. Dítě je nemotorné, neklidné a není schopné se soustředit, ale přitom je většinou chytré. Rodiče ho považují za lajdáka a bývá trestáno třeba za špatný výkon ve škole, tím se zhoršuje vztah k učení atd. A tohle rodiče musí vědět. Samozřejmě i pedagogové a v této knížce je návod co s tím. Zdeněk Matějček: Předkládáme i problémy, na které se zapomíná. Tak například úmrtí dítěte nebo narození postiženého dítěte. Tady nejde jenom o rodiče, ale i o okolí, které musí vědět, jak se má chovat. Nebo úmrtí v rodině a jeho vliv na dítě a může to být třeba babička. Dá se říci, že kapitoly z vaší knížky, které se určité rodiny netýkají, přispějí k porozumění těm druhým? Zdeněk Matějček: Ano, to je přesné. Vždyť například chlapec s lehkou mozkovou disfunkcí není jen v rodině či ve škole. Taková rodina má své přátele, sousedy atd. My ovšem touto knížkou nemůžeme dát přesný recept, ale to, co zdůrazňujeme, je porozumění čili rozumět tomu a pak se prostředek k nápravě najde. A když porozumím předem, tak i mohu předcházet. Materiálům, které dnes máte k dispozici, předcházel dlouholetý výzkum. Zdeněk Dytrych: Od roku 1969, kdy jsme založili v bývalém Výzkumném ústavu psychiatrickém Oddělení pro výzkum rodiny, se hlavně zabýváme touto problematikou. Měli jsme samozřejmě řadu spolupracovníků a za pětadvacet let jsme v týmu udělali téměř nekonečnou řadu prací. Tak například rozsáhlý výzkum rozvodovosti. Sledovali jsme šest let po rozvodu, co se děje s bývalými manžely a s jejich dětmi. Jaké je jejich další začlenění do života, jak je rozvod poznamenal, či nepoznamenal. Zdeněk Matějček: Studovali jsme děti, které vyrůstaly v situacích za méně příznivých společenských a citových podmínek, které mohou být nejrůznějšího druhu. Kdy hned na začátku do osudu dítěte vstoupilo něco nedobrého. Jsou to děti, které získaly určité obtíže z vnějšího světa. Na druhé straně se zabýváme dětmi, které si nesou v sobě od počátku určitou nápadnost nebo obtíž. Zdeněk Dytrych: K tomu je třeba dodat, že za poslední léta v Čechách roste počet dětí s vrozenou vývojovou vadou. My jsme tento nárůst sledovali a je to až do deseti procent. Vybrali jsme si jako modelovou situaci rozštěp rtu a patra. Zkoumali jsme, co se děje s matkou. Ta zažije šok a táhne se to s ní celý život a s dítětem taky. Jsou případy, kdy se matka zavírala doma a přerušila styky s celým okolím i s přáteli. To dítě je totiž tzv. nechlubitelné. Rodina se stáhne do sebe a vzniká zvláštní atmosféra, která samozřejmě vytváří stres. Má to různé fáze a ty my sledujeme, podobně jako lékaři ve Spojených státech a jinde. Zdeněk Matějček: Náš výzkum bych shrnul do dvou kategorií. Děti, které si nesou do života problém, který není nápadný, který je uložený v jeho centrálním nervovém systému, jak už vrozeně, tak vlivem vnějším. A děti, které mají nápadnou vadu a můžete je sledovat takříkajíc jako na dlani. Zdeněk Dytrych: Některé výzkumy, ty největší, trvají pětadvacet let a vyžadují obrovské úsilí. Zdeněk Matějček: Jeden projekt, který ještě běží, je sledovat od určitého věku děti, které jsou dnes dospělé a mají děti, ale vyrostly za poněkud zvláštních podmínek. Jedna skupina jsou jedinci, kteří nikdy nepoznali rodinu a vyrůstali v dětských domovech. V další skupině jsou ti, kteří z dětských domovů přešli do náhradní péče, ale typu SOS vesničky, a v třetí ti, kteří se dostali do individuální pěstounské péče. Dále je skupina, která vyrůstala v rodině vlastní za méně příznivých podmínek (např. nechtěné děti) a nakonec je skupina kontrolní, která reprezentuje tzv. normál. Jsou nějaké hlavní cíle? Zdeněk Dytrych: Jsou to dvě věci. Jedna je tzv. patologie třetí generace. Například: jestliže matka nechtěla dítě a dítě se jí narodilo proti její vůli, vyvíjelo se nepříznivě a je vysoká pravděpodobnost, a my chceme vědět jaká, že i toto dítě se v budoucnu bude chovat ke svému dítěti podobně. Koneckonců tento vysoce zajímavý jev byl pozorován v experimentech u opic, které prováděl před několika desítkami let vynikající americký etolog Harlow. Opice, kterým se nedostalo mateřské lásky, poněvadž po narození jejich matka byla nahrazena kovovou atrapou, ve své dospělosti pak zavrhovaly svoje mláďata. Zdeněk Matějček: Jak dokazuje výzkum z dětských domovů, když jsou tyto děti dospělé, tak nejsou schopny lásku přijímat ani dávat. Zdeněk Dytrych: Čili do koho nebyla láska vložena, tak ji nedovede ani dávat. Zdeněk Matějček: Tento člověk není schopen citové investice a je s ním život těžší; ne že by to bylo prokletí a že by byli všichni takoví, ale je to tendence. Prokáže se, když sledujete větší skupiny. Zdeněk Dytrych: Chceme znát možnosti, jak tomu zabránit; a to souvisí i s druhou částí, kdy hledáme faktory tzv. protektivní, které vedou k tomu dobrému ve vývoji. Zdeněk Matějček: Přesto jsou děti, které v takovýchto podmínkách vyrostou v dobré, bezproblémové dospělé. Proč? Nejde jen o to hledat negativa, ale i pozitiva. Co to způsobilo? Například to může být škola, sport, hudba atd. Většinou něco, co jim umožnilo vyniknout. Zdeněk Dytrych: Tyto děti, které prožily některé období naplněné stresem, mají společný znak a to je ztráta sebedůvěry. Mají ji rozkolísanou. Nevěří v sebe, nevěří v ostatní a jejich život se klikatí, má různé složitosti a ty se na sebe hromadí. My tomu říkáme efekt sněhové koule. Na negativní věci se nabalují další a další a už ani nevíme, co bylo na začátku. Mohl to být třeba nedostatek lásky rodičů, především matky. Zdeněk Matějček: Když takové dítě někde vynikne, tak se vlastně efekt sněhové koule obrátí. Začne se rozvinovat. Setkáváte se s dětmi, které mají ve škole problémy se svou přebujelou fantazií? Zdeněk Matějček: Není to časté, ale chodí k nám rodiče takovýchto dětí a žádají vyšetření. Přicházejí děti, kde je přebujelá fantazie jen mírně naznačená, ty, kde je výrazná, až po ty, které nemohou z tohoto důvodu chodit do školy. Musí se učit doma. Zrovna nyní mám jeden případ, kde se pokoušíme zkusit to ve čtvrté třídě. Aby aspoň nějakou hodinu ve škole byl. Zdeněk Dytrych: Není to přesně, na co se ptáte, ale problém s fantazií není jen, že ji má dítě vrozenou, ale jde o únik z reality, která je pro dítě málo přijatelná. Vysnívá si jiný svět. A to je většinou zase problém rodiny. 
news Česká televize lehce pozměňuje svou tvář Od pondělí 5. září dojde k několika změnám ve vysílacím schematu České televize. Na programu ČT 2, který by od poloviny prosince měla mít možnost přijímat již naprostá většina obyvatelstva, se mimo hlavní vysílací čas objeví informativně-magazínový blok Euronews z produkce první evropské mnohojazyčné satelitní stanice zabývající se zpravodajstvím. Oba programy veřejnoprávní televize dostanou novou výtvarnou podobu a větší prostor by v nich od podzimu mělo zaujímat i regionální vysílání. Včera o tom informoval generální ředitel České televize Ivo Mathé. Při té příležitosti se vyjádřil také k možnosti, že by parlament omezil rozsah reklamy ve vysílání České televize (v současné době 1 procento). Podle generálního ředitele by se to rovnalo pohřbu České televize. Mathé je však přesvědčen, že parlament nesáhne k tak zásadním zákonným úpravám, jež by mohly znamenat konec jednoho či druhého sektoru našeho duálního systému vysílání. Změny ve vysílání České televize se dotknou i konkrétní programové skladby. Na podzim začne na ČT 1 nový filmový cyklus, který představí výběr z české kinematografie od šedesátých do osmdesátých let (budou v něm uvedeny například snímky Holka na zabití, Nejistá sezona, Lásky jedné plavovlásky, Pavučina, Dobří holubi se vracejí, Jak se budí princezny, Vesničko má středisková). Značný prostor dostanou na prvním programu i atraktivní zahraniční filmy (třeba Blade Runner, Nezvěstný, Bitva o Británii, Hlava XXII, Nebezpečné známosti, Psi, Frantic) či rodinné a kriminální seriály (půjde o opakování Dallasu, americký Krok za krokem či nová pokračování animované série Simpsonovi a šestadvacetidílné vesmírné sci-fi Star Trek s podtitulem Nová generace atd.). Druhý program připravuje koncentrovanou retrospektivu filmů krále americké intelektuální komedie Woodyho Allena. Původní televizní seriály se od podzimu v programovém schematu přesunou na nedělní večery. Do konce roku se televize chystá uvést například Věrčákovu čtyřdílnou adaptaci Jirotkova Saturnina (obohatí vánoční nabídku), Kachyňův pětidílný přepis Škvoreckého Prima sezony a osm pokračování ostravského seriálu podle románu Oty Filipa Nanebevstoupení Lojzka Lapáčka ze Slezské Ostravy. Na otázku LN, v jakém stadiu jsou jednání o další spolupráci veřejnoprávní televize se společností Febio, Ivo Mathé sdělil, že věc stále ještě není uzavřena. Febio nám na příští rok nabídlo dva projekty, Genus a Oko. Jsou pro nás velice atraktivní, ale zároveň poněkud drahé. Já osobně vidím budoucí spolupráci velice pozitivně. Jasno by mělo být do poloviny září. (tse) 
caption Generální ředitel česko-polského konsorcia Indopol Ryszard Sikorski losuje výherce hlavní ceny - domu LUX. Foto Martin Přibyl - LN 
invitation Streetball na Výstavišti Praha (šc) - Po loňské úspěšné premiéře se v sobotu 10. září stane pražské Výstaviště místem dalšího dne plného sportovních atrakcí a rapové hudby. Hlavním bodem je turnaj ve streetballu, což je jakási uliční varianta basketbalu na jeden koš pro zpravidla tříčlenná družstva, která si našla do Evropy cestu z USA. Hlavní sponzor firma Adidas hradí vítězné trojici kategorie C (16 - 20 let) účast na prvním mistrovství Evropy 17. - 18. 9. v Berlíně. 
sport Benešovský kohout před infarktem Benešov (šv) - S velkým zpožděním přišli na tiskovku po zápase Benešov - Ostrava (1:2) trenéři obou mužstev. Byl jsem se podívat na video a to mi jasně ukázalo, že za stavu 1:2, kdy jsme se dostávali do šance, nebyl Mičinec v ofsajdu. Škoda, že nám rozhodčí kazí fotbal, postěžoval si benešovský trenér Hřebík. V inkriminovaný moment vylétl z lavičky jako kohout a měl namále, že ho rozhodčí Amler nevyloučil podruhé v této sezoně na tribunu. Kdyby to udělal, tak bych skončil s fotbalem. A to myslím vážně, odvětil skleslým hlasem a dodal: Když rozhodčí není přesvědčen o tom, že ofsajd je, tak má nechat ve hře pokračovat. A tohle ofsajd stoprocentně nebyl. Chápu, že se rozhodčí občas zmýlí, ale nemůže to během zápasu udělat několikrát. Jeden z gólů jsme inkasovali po rozehraném trestném kopu, kde měl být faul pískán opačně. Rozhodčí tím jednoznačně ovlivňuje průběh zápasu, soupeře psychicky postaví na nohy a nás srazí do kolen. Pak jde ze hřiště celý vysmátý a my, trenéři, jsme na pokraji infarktu. Nevím, co se s tím dá dělat. Plačtivá slova benešovského trenéra budiž pochopena - jeho tým měl podle vývoje zápasu minimálně na remízu a hráči si opravdu sáhli na dno sil. A to už z toho důvodu, že na přípravu k tomuto utkání měli pouhé dva dny, zato Baník dvojnásobný počet. Ostravští provedli dvě radikální změny v sestavě. Nenastoupil kapitán Hyravý a v brance dostal před Sedlákem, který svými chybami ovlivnil výsledky posledních dvou zápasů, přednost Bernady. Sám Sedlák byl rád, že jsem ho vystřídal, psychicky by zápas asi neunesl. Na brankáře je u nás velký tlak, protože dříve u nás byli vždy reprezentanti - Schmucker, Michalík, Mikloško, Srníček. Proti Benešovu nás Bernady hlavně v závěru podržel, říká k vyřešení tajenky mezi tyčemi trenér Baníku Lička. Hyravého vyřadily ze sestavy dlouhodobě špatné výkony. Vždy měl za úkol dirigovat hru a dělat spojku mezi zálohou a útokem. Snad s věkem (necelých 32 let - pozn. red.) si tuto úlohu ulehčuje a začíná se stahovat mezi obranu a zálohu. Není proto náhodou, že za pět ligových kol nemá připsanou jedinou asistenci při gólu, vysvětluje Lička. Návrat do sestavy bude pro slovenského reprezentanta Hyravého (po špatných výkonech není v nominaci na úvodní zápas kvalifikace ME proti Francii) asi hodně obtížný. Baník praktikuje hru se dvěma útočnými záložníky, na něž má tři kandidáty - Hyravého, Duhana (se třemi góly je nejlepším střelcem mužstva) a Slončíka, který má velké předpoklady už díky tomu, že je v českém reprezentačním týmu do 21 let. 
advice Pracovní smlouvy nejsou pro kočku Miloš Hrabě V labyrintu pracovního práva Skutečným podnikatelem se člověk stává v momentě, kdy ve své soukromé firmě začne zaměstnávat další osoby. S každou z nich musí podle Zákoníku práce uzavřít písemnou pracovní smlouvu. Praxe však ukazuje, že řada podnikatelů této povinnosti nevěnuje pozornost a podceňuje ji, což vede k častému poškození zaměstnanců. Podnikatel musí uzavřít pracovní smlouvu písemně a jedno její vyhotovení předat zaměstnanci. Pokud jde o pracovní poměr kratší než jeden měsíc, uzavře písemnou smlouvu jen tehdy, požádá-li o to zaměstnanec nebo pokud byla zaměstnancova způsobilost k právním úkonům omezena či zrušena soudem. Pokud podnikatel nedodrží písemnou formu pracovní smlouvy, porušuje své povinnosti stanovené Zákoníkem práce. Platnosti ovšem nabývá i pracovní smlouva uzavřená ústně. Pracovní smlouva musí zásadně obsahovat: - druh práce (funkci), na kterou je zaměstnanec přijímán, - místo výkonu práce (obec, pracoviště nebo jinak určené místo), - den nástupu do práce (tímto dnem vzniká pracovní poměr). Tyto náležitosti jsou důležité pro rozsah pravomoci podnikatele k převádění a překládání pracovníka na jinou práci a také proto, aby se zaměstnanec mohl bránit, pokud by podnikatel nedodržoval sjednané pracovní podmínky. Druh práce může být sjednán úžeji (např. zámečník v opravářské dílně) nebo šířeji (např. zámečník, písařka, účetní apod.), což záleží na konkrétních podmínkách. Příliš úzkým vymezením druhu práce mohou vzniknout potíže podnikateli, zejména při změně činnosti. Naopak příliš široké vymezení je nevýhodou pro zaměstnance, neboť umožňuje jeho převádění i na práce s nižším mzdovým ohodnocením. Proto je třeba, aby smluvní vymezení vyhovovalo jak provozním podmínkám, tak oprávněným zájmům zaměstnance. Zpravidla by měl být druh práce sjednáván tak, že se omezí na určitou konkrétní profesi. (Dokončení příště: Místo výkonu práce a chyby v pracovních smlouvách) 
news Zvýhodněné vklady v Komerční bance údajně zneužívali spekulanti Ivana Krčálová Musím zdůraznit, že nevypovídáme žádné terminované vklady, řekl včera v rozhovoru pro LN a Českou televizi generální ředitel Komerční banky Richard Salzmann. Dodal, že ukončení smluv se týká pouze speciálního vkladového produktu, který je nesprávně označován jako terminovaný vklad a který svým charakterem spíše odpovídá běžnému účtu s roční periodicitou výběru zůstatku. Za hlavní důvod, proč Komerční banka přistoupila k vypovídání tohoto zvláštního vkladového účtu, označil R. Salzmann jejich ztrátovost. Podtrhl, že úrokové sazby dále klesají, zatímco úroky u zmíněného produktu zůstávají stejné, čímž se ztráty postupem času prohlubují. Mohlo by dojít k tomu, že banka by se dostala do situace, kdy by musela poskytovat úvěry za podstatně nižší sazbu, než jakou by byla nucena platit za úvěrové zdroje, řekl. R. Salzmann dále zdůraznil, že po právní stránce je krok Komerční banky naprosto v pořádku, i když řada klientů bohužel chápe smluvní vztah jako nevypověditelný. Roční ztrátu ze zmíněného produktu lze vyčíslit na 25 milionů korun ročně. Šéf naší největší banky zároveň připustil, že tato ztráta není až tak velká, a dodal, že KB nese ztráty i z jiných produktů. Tyto produkty udržujeme i přesto, že jsou ztrátové. A to jen proto, abychom svým klientům dali najevo dobrou vůli, řekl. R. Salzmann rovněž uvedl, že zmíněné kvaziterminované vklady nabízely možnost spekulativního zneužití, což díky jejich časové neomezenosti představovalo pro banku do budoucna velké riziko. Mnozí klienti podle něj se svými účty skutečně začali spekulovat. Banka proto po tomto zjištění zastavila ukládání dalších prostředků na zmíněné účty. Na dotaz, proč nezůstalo jen u zmrazení účtů, R. Salzmann uvedl, že ani toto opatření nebylo stoprocentně spolehlivé. 
description Kablovna Děčín pokryje roční potřebu kabelů SPT Telecom Praha - Kablovna Děčín-Podmokly je schopna vyrobit až 1.3 milionu kilometrů přenosových párů, které by měly spolu s podílem ostatních domácích výrobců pokrýt realizační možnosti SPT Telecom. Uvedl to včera generální ředitel Kablovny Rudolf Vrabec. Konstatoval rovněž, že investice vložené do technologie výroby plastových metalických kabelů, realizované v rámci prvního telekomunikačního projektu, dosáhly hodnoty 412 milionů korun. Akciová společnost Kablovna Děčín-Podmokly je největším českým výrobcem plastových a optických sdělovacích kabelů. Její základní kapitál činí 513 milionů korun. V současné době má 600 zaměstnanců, přičemž do budoucna by se měl jejich počet mírně zvyšovat. Firma již byla privatizována. V přímém prodeji získalo 53 % akcií 45 samostatných fyzických osob, které později 30.7 % akcií prodaly německé firmě Siemens AG. Zbývajících 40 % akcií bylo rozprodáno v první vlně kuponové privatizace. Zbytek akcií byl vyhrazen pro povinné fondy. 
caption V životě jsem vyhrál 85 korun na vkladní knížce. Vždycky jsem si myslel, že velké ceny obyčejný člověk vyhrát nemůže, řekl výherce domku za tři miliony ing. Vladimír Duda. Foto Martin Přibyl - LN 
invitation Technologie pro Vietnam Praha - Mezinárodní obchodní fórum Techmart '94, zaměřené na získávání obchodních kontaktů mezi dodavateli a odběrateli nových technologií z rozvojových zemí, se uskuteční na začátku listopadu v Hanoji. Garantem akce za Českou republiku je pražská akciová společnost CIS Plus. Techmart, který vznikl z popudu mezinárodní organizace UNIDO kvůli potřebě nových technologií pro rozvojové země, se koná od roku 1991 každoročně v některé rozvojové zemi. Představované technologie přitom odpovídají požadavkům pořádajícího státu. Letošní požadavky vietnamské strany se týkají technologií pro potravinářský, elektronický, textilní, dřevařský, papírenský, kožedělný, obuvnický, gumárenský, chemický a farmaceutický průmysl a dále např. výroby plastů. Firmy a organizace se mohou Techmartu zúčastnit jako samostatní vystavovatelé nebo se prezentovat ve stánku České republiky. Zájemci se mohou přihlásit ve společnosti CIS Plus do 10. září. 
news NKÚ odmítá obvinění vlády z údajného úniku informací Praha (mrk) - Nejvyšší kontrolní úřad zásadně odmítá obvinění z úniku informací, jež vyslovila na svém středečním zasedání vláda. Podle svého viceprezidenta Václava Peřicha je toto opakované obviňování NKÚ zajímavým projevem vývoje vztahu mezi nezávislou kontrolní institucí a vládou. Vláda ve středu dospěla k závěru, že se informace z kontrol objevují na veřejnosti dříve, než je mají k dispozici ministři. Jelikož na toto téma již jednou s prezidentem NKÚ Lubomírem Voleníkem hovořil ministr Němec, měl by se tentokrát sejít s vedením NKÚ sám premiér. Podobné konzultace považuje však V. Peřich za formálně nesmyslné: jak mají vypadat vztahy mezi NKÚ a vládou, prý nezávisí jen na jejich libovůli, nýbrž jsou stanoveny zákonem. Rovněž je podle Peřicha nutno odmítnout obvinění, že závěry kontrol jsou zveřejňovány bez toho, aby se k nim kontrolovaná osoba měla právo vyjádřit. Podle zákona o NKÚ existují dva opravné kroky pro konečnou definici zjištěné skutečnosti: námitkové a odvolací řízení. Až po jejich ukončení je kontrolní závěr schválen kolegiem NKÚ a zveřejněn ve Věstníku NKÚ. Všechny kontrolní závěry jsou tedy podle Peřicha poskytovány veřejnosti zcela v souladu se zákonem. 
news Lidovci brání příjmy obcí i pro příští rok Z politické scény Praha - Ministři ani poslanci za KDU-ČSL nepodpoří při projednávání státního rozpočtu na příští rok návrh ministerstva financí, aby deset procent z daní z příjmů ze závislé činnosti (konané v pracovněprávním vztahu, služebním poměru apod.) připadlo do státního rozpočtu. Řekl to včera místopředseda strany Jan Kasal. KDU-ČSL je podle něj pro to, aby sto procent uvedených daní bylo jako doposud rozdělováno do rozpočtu obcí a okresů. Podle lidovců je třeba rovněž zachovat trend při financování ekologických staveb a velkých vodovodů. Částky na jejich dostavby a výstavby by měly zůstat zachovány a měly by se stát předmětem diskuse při projednávání zákona o státním rozpočtu, řekl Kasal. 
essay Přibližování zemědělství k EU Jiří Pšenička Česká republika se v žádném případě nemůže zhlížet v současné (myšleno nyní uplatňované) agrární politice Evropské unie. Vládní činitelé, zejména ministr Lux, by to měli zopakovat o to více nahlas, o co více se na ně valí kritika a žádosti různých zemědělských odborníků. Napodobovat model, od kterého se Unie postupně odvrací, postrádá logiku. Nás nezajímá stará zemědělská politika EU roku 1994, ale reformovaná politika roku 1998 či 2000, kdy bude otázka našeho vstupu aktuální. Jestliže se někteří levicoví politici snaží porovnávat úroveň dotací u nás a v EU, je to velmi zavádějící. Samozřejmě, že na Západě dává stát zemědělcům daleko více peněz než u nás (alespoň v absolutních číslech), ale nebude tomu tak navždy. Dohoda GATT unii zavazuje dotace v příštích šesti letech snížit o 36 procent. To nebude jednoduché a neobejde se to bez sociálních otřesů. Společenství přitom dalo na vědomí, že postupně přejde od systému, kdy byla dotována výroba zemědělských produktů, k mechanismu, kdy peníze získává přímo zemědělec jako příplatek k osobnímu důchodu. Měla by tak být racionálně oceněna úloha rolníků jako krajinotvorců. I my doufáme, že především v našem hornatém pohraničí bude stále více zahradníků, lesníků a pastevců než ryzích sedláků a intenzivní agrární výroba se bude soustřeďovat pouze v řepařských, kukuřičných a bramborářských oblastech. Tato restrukturalizace se každopádně bez státních prostředků neobejde. Týká se to zejména okresů s vysokou nezaměstnaností. A na této vizi se jistě ČR s Bruselem shodne. Když už však naše opozice kvalitu agrární politiky neustále poměřuje podle objemu dotací a subvencí, zkusme se vrátit o pět let zpátky. Představme si, že bychom v roce 1989 zemědělství nepřestali masivně dotovat a nadále bychom dávali 30 miliard korun ročně jako příspěvek na udržení nízké, regulované ceny potravin. Agrární sféra by dále produkovala obrovské množství přebytků, o které by doma nebyl zájem. Stát by vynakládal gigantické částky na podporu vývozu do zahraničí, samozřejmě na úkor ostatních odvětví. Půl milionu zemědělců by mělo o práci postaráno... Za jakou cenu? Čím dál vyšší. Vlivem inflace by systém hltal miliardu za miliardou. Ty by chyběly ve zdravotnictví, školství, sociálním zabezpečení. Je obtížné si představit, že by rolníci takové celkem příjemné prostředí dobrovolně opouštěli a začali si hledat jiné zaměstnání. Naopak. Postupně, tak jak by postupoval proces restituce a privatizace, by byli stále více připoutáváni k půdě a s nimi i celé rodiny. Nevěřme však tomu, že takováto politika by byla trvale udržitelná. Jednoho dne by stát prohlásil, že již nemá kde brát a zemědělství se tudíž musí zeštíhlet. Z venkova by se ozval pláč a skřípění zubů. O mnoho hlasitější než dnes. Dosavadní odtučňování zemědělství bylo určitě dosti drastické, ale kdykoliv v budoucnu by bylo ještě drastičtější a ještě bolestivější. Agrární otázka je tvrdým oříškem na celém světě a nikde asi není uspokojivě vyřešena. Naše dosti nemilosrdná zemědělská politika v polistopadovém období měla opodstatnění a přinesla své ovoce. Většina přebytečných pracovních sil pod ekonomickým tlakem odešla do jiných resortů (na málo ziskovém zemědělství je dnes u nás závislých o čtvrt milionu méně lidí než v roce 1989). Podařilo se to bez větších sociálních a politických otřesů (jedinkrát byla zablokována dálnice). Co by za to dalo Rakousko, kde se odhaduje, že po vstupu do EU bude muset opustit svá pole jenom 15 tisíc sedláků. Zemědělská reforma v Evropské unii probíhá pomaleji, než bychom si přáli. Je to na jednu stranu pochopitelné, protože Unie nemá pro radikální řešení tak vhodné podmínky jako Česká republika v roce 1989. Každopádně za pět let, kdy již bude plně platit dohoda GATT, by agrární sféra EU měla vypadat jinak než dnes. V zájmu budoucího propojení budeme Unii asi muset učinit částečné ústupky. I když praktická realizace je těžko představitelná, ministerstvo zemědělství například mluví o kvotaci výroby mléka. Každopádně, veškeré možné změny nebudou pro sedláky již tak bolestivé, jako ty dosavadní. 
news Palestinské volby by podle Rabina mohly být opět odloženy Jeruzalém/Rabat - Volby do nové palestinské autonomní rady plánované na 15. prosince by mohly být opět odloženy. Prohlásil to včera v izraelském rozhlasu premiér Jicchak Rabin. V předvečer schůzky poslanců Strany práce v parlamentu premiér řekl, že Palestinci chtějí voleb zneužít k tomu, aby prosadili odsun izraelské armády z dosud okupovaného západního břehu Jordánu. Z tohoto důvodu by volby mohly být odloženy, dodal. Hlasování, které se podle loňské deklarace o zásadách palestinské autonomie mělo na autonomních územích konat nejpozději do 13. července, bylo kvůli průtahům při jednání o podmínkách autonomie odloženo nejprve na 15. října a později na 15. prosince. Maroko a Izrael včera oznámily, že se dohodly na brzkém navázání diplomatických styků formou zřízení zájmových sekcí. Maroko by se tak stalo po Egyptě druhou arabskou zemí, která oficiálně navázala diplomatické vztahy se židovským státem. 
overview Milníky čtvrtstoleté historie Důležitá data vývoje v Severním Irsku před včerejším příměřím Čtvrt století konfliktu v Irsku si dosud vyžádalo na všech stranách celkem 3169 mrtvých, zraněno bylo 36500 lidí. Následující přehled uvádí hlavní údaje o dosavadním vývoji: 1968-1969: vlna pumových atentátů, jejichž původci byly jak Irská republikánská armáda, tak extremistické protestantské organizace; srpen 1969: na žádost místní vlády vyslala britská vláda do Severního Irska vojenské jednotky, které měly zastavit další krveprolévání; březen 1972: předseda britské vlády zavedl přímou správu Severního Irska z Londýna; řízením pověřen státní ministr pro Severní Irsko; severoirský parlament rozpuštěn; leden 1974: začalo pracovat Oblastní shromáždění Severního Irska, zvolené v červnu 1973; v novém místním výkonném orgánu zastoupena i katolická menšina; květen 1974: po generální stávce protestantské většiny proti účasti katolíků v místní vládě pozastavena činnost místního parlamentu; zavedena opět přímá správa z Londýna; leden 1979: v Severním Irsku zaveden výjimečný stav; červenec 1980: britská vláda předložila návrh na omezenou autonomii Severního Irska; listopad 1981: předsedové vlád Velké Británie a Irska Margaret Thatcherová a Garret Fitzgerald se dohodli na ustavení britsko-irské mezivládní rady; Severní Irsko v ní nebylo zastoupeno; zůstalo pod přímou správou Velké Británie; duben 1982: britská vláda schválila plán na postupné obnovení samosprávy; říjen 1982: zvoleno 78členné Severoirské shromáždění; 14 křesel získala Sinn Fein, odmítla se však na jeho činnosti podílet; po atentátu na unionistického politika bojkotovaly činnost shromáždění i protestantské strany; začátkem roku 1984 rozpuštěno; listopad 1985: dohoda mezi Velkou Británií a Irskou republikou, která potvrdila svrchovanost Velké Británie nad Severním Irskem a Irské republice poskytla určitý poradní hlas v záležitostech Severního Irska; dohoda vyvolala nesouhlas katolíků i protestantů; duben 1991: jednání na zámku Stormont u Belfastu mezi Oficiální unionistickou stranou a Demokratickou unionistickou stranou za protestanty a Sociálně demokratickou labouristickou stranou a Stranou spojenectví za katolíky; jednání ztroskotala, unionisté nechtěli povolit účast katolíků v parlamentních výborech a zastoupení ve výkonném orgánu; březen 1992: Velká Británie iniciovala nové kolo rozhovorů mezi hlavními politickými silami v Severním Irsku s cílem vrátit oblasti samosprávu; ztroskotaly ze stejných příčin jako předchozí; začátek 1993: umírněný britský politik John Hume (Sociálně demokratická a Labouristická strana) a vůdce Sinn Fein Gerry Adams vedli rozhovory; s jejich obsahem seznámili pouze irskou vládu; únor 1993: Gerry Adams nabídl britské vládě dialog o řešení situace v Severním Irsku; listopad 1993: John Major prohlásil, že má konkrétní návrhy na mír, jestliže se katolíci a protestanti dohodnou na rozhovorech; vyloučil jakékoli jednání s IRA, pokud se nezřekne násilí; setkal se s vůdci hlavních severoirských stran; John Hume řekl, že míru by mohlo být dosaženo během týdne, kdyby byly přijaty jeho a Adamsovy mírové návrhy; 6. listopadu 1993: zakázané protestantské organizace Bojovníci za svobodu Ulsteru a Ulsterský dobrovolnický sbor odmítly nabídku Irské republikánské armády na uzavření dočasného příměří; 15. listopadu 1993: John Major nabídl rozhovory se Sinn Fein, jestliže IRA ukončí násilí; unionističtí vůdci odmítli zúčastnit se jednání, na němž by byla zastoupena Sinn Fein; 15. prosince 1993: britský premiér John Major a irský premiér Albert Reynolds podepsali v Londýně deklaraci zakotvující principy mírového procesu pro Severní Irsko: vyzvala extremisty obou stran, aby složili zbraně výměnou za mírové rozhovory; 1. ledna 1994: Bojovníci za svobodu Ulsteru oznámili, že budou pokračovat v teroristických akcích; 14. března 1994: britská vláda odmítla výzvu IRA ze 13. března k dialogu, dokud IRA neskončí s násilím(předcházely tři teroristické útoky na letiště Heathrow v Londýně); 6. dubna 1994: Sinn Fein vyzvala britskou vládu k oficiálním kontaktům během příměří; John Major je odmítl, pokud se extremisté nevzdají násilí natrvalo; 24. července 1994: konference Sinn Fein odmítla návrh Irska a Velké Británie na zahájení přímých rozhovorů výměnou za ukončení teroristických akcí; 13. srpna 1994: Gerry Adams, předseda Sinn Fein, v projevu k demonstrantům v Belfastu prohlásil, že po 25 letech IRA porazila britskou armádu; polovina srpna 1994: IRA oslavila 25. výročí příchodu britských vojsk do Ulsteru sérií teroristických akcí. 
invitation Okno do světa Vojty Náprstka Sté výročí úmrtí Vojty Náprstka (17. dubna 1826 - 2. září 1894) připomíná výstava, která byla včera otevřena v Náprstkově muzeu v Praze. Kromě všestranné činnosti této významné osobnosti českého veřejného života druhé poloviny minulého století přibližuje i podobu někdejšího Českého průmyslového muzea, které Náprstek založil. Je neuvěřitelné, co Vojta Náprstek za svůj život dokázal. Tuto rozporuplnou osobnost však doprovází i řada polopravd a lží - ty chceme uvést na pravou míru, říká autorka výstavy Milena Secká. Součástí expozice je například šicí stroj, jehož používání u nás Náprstek začal prostřednictvím Amerického klubu dam propagovat. Výstava, symbolicky nazvaná Okno do světa, potrvá až do konce roku. 
caption Julia Bollesová - Peter Wilson: mateřská školka ve Frankfurtu nad Mohanem-Griesheimu, 1992 Foto archiv 
invitation Valdštejnskou zahradu v Praze zaplnily na celé září sochy, objekty a instalace českých a slovenských umělců. Kvalitativně velmi nevyrovnaná přehlídka má několik zajímavých momentů: k nim nesporně patří i kamenný projekt sochaře Jasana Zoubka (na snímku). Mezi několika desítkami vystavujících jsou například Zora a Štěpán Palovi, Ivan Kafka, Juraj Fábry, Jaroslav Košš, Michal Gabriel, Jan Ambrůz. Expozice je otevřena denně od 9 do 18 hodin. (lin) Foto Zdeněk Merta - LN 
news O osudu L-159 bylo rozhodnuto Praha/Vodochody (gag) - Zástupci parlamentu, armády, ministerstva průmyslu a vedení Aera Vodochody se včera sešli na ministerstvu obrany. Dohodli se o budoucnosti letounu L-159. Šéf Aera Zdeněk Chalupník LN potvrdil, že dokončení L-159 jako ojedinělého programu souvisí s výběrem zahraniční firmy na dodání elektroniky. Setkání nicméně předcházely spekulace o zaujatosti volby, jež mohla mít souvislost s pokusem korumpovat náměstka ministra obrany. Více na straně 3 - Ambiciózní letoun má zelenou 
news Poslankyně Matoušková přestupuje k ODA Z politické scény Praha (mrk) - Na své čtvrteční schůzi rozhodl poslanecký klub ODA o přijetí poslankyně Evy Matouškové (dříve LSNS, ještě předtím SPR-RSČ) do svých řad. Oznámil to včera tiskový mluvčí ODA David Rožánek. E. Matoušková by měla v dohledné době požádat i o členství v ODA. Vystoupení Matouškové z poslaneckého klubu LSNS bylo v nedávné době důvodem rozpadu tohoto klubu, neboť se počet jeho členů snížil pod kritickou hranici pěti. 
caption Na pražský koncert rockové legendy Pink Floyd bylo včera prodáno již téměř devadesát tisíc vstupenek. Na snímku je stánek s lístky na Václavském náměstí. Agentura Media World &amp; Meco, která středeční koncert skupiny pořádá, také informovala, že pódium na strahovském stadionu bude dobudováno až v úterý.Foto Zdeněk Merta - LN 
news V Cernobbiu nejde jen o Evropu Jana Blažková, Cernobbio Politický, hospodářský a bezpečnostní vývoj Evropy a nadnárodní instituce budou tento víkend hlavním námětem diskusního setkání předních světových politiků v italském Cernobbiu. Premiér ČR V. Klaus se dnes v jejím rámci sejde mimo jiné k bilaterálnímu rozhovoru s izraelským ministrem zahraničí Šimonem Peresem. Budeme hovořit o zóně volného obchodu mezi našimi zeměmi a podle mých informací bude Perese zajímat i podpora české strany mírovému procesu na Blízkém východě řekl LN český premiér. 
news Egyptská policie zakročuje předem Káhira - Egyptská policie včera oznámila, že zatkla stovky osob v rámci kampaně, která má předejít útokům muslimských fundamentalistů při nadcházející Konferenci OSN o populaci a rozvoji. Na bezpečnost 15000 účastníků konference, která se uskuteční ve dnech 5. až 13. září, má v Káhiře dohlížet na 14000 policistů. Přesný počet osob zadržených při raziích, které policisté provádějí denně od 25. srpna, nebyl sdělen. Egyptský prezident Husní Mubarak včera varoval islámské země, že uškodí samy sobě, budou-li konferenci bojkotovat. Konferenci, které se má zúčastnit více než 180 delegací, zatím bojkotují Saúdská Arábie, Súdán a Libanon, účast odřekly premiérky Turecka a Bangladéše. 
caption Milan Uhde včera našel kompromis mezi dvěma znesvářenými křídly brněnské ODS. Na snímku s novým předsedou ODS v Brně Romanem Poláškem (vlevo).Foto Michal Růžička - LN 
sport Z fotbalových kruhů Rusové Juran a Kulkov podepsali roční smlouvu s portugalským celkem FC Porto. Oba přestupují od konkurenční Benfiky Lisabon. 
sport Součet 5. kola I. ligy Penalty: 4 - Vrabec (Žižkov) a Sokol proměnili, Pavlík (Plzeň) a Bielik (Cheb) neproměnili. (šv) 
description Konec války s taxikáři Praha (agentura Wild Duck) - Posledním krokem, jímž jistě magistrát vyřeší známý loupeživý problém pražských taxikářů a jejich podezřelých mafií, je návrh vyhlášky, podle níž budou v Praze povoleny jako taxivozy pouze nákladní automobily zn. Avia v šedé barvě. Kufr mají dostatečný a vzadu budou opatřeny čalouněným žebříčkem. Lavice na korbě budou čalouněny jen u vozů za příplatek. Magistrát očekává, že tímto opatřením se zabrání okrádání a přepadání zákazníků, kteří se na korbě vozu mohou daleko snadněji ubránit útočícímu taxikáři. Za tím účelem má být na korbě i bidlo. 
other Sic transit gloria mundi... Z pamětí Ladislava Fukse (+ 21. 8. 1994) Rusko Hřbitov Novoděvičí je památný. Jsou tu pohřbeny významné osobnosti zvláště z 19. století. A právě zde na tomto hřbitově jsme byli svědky něčeho nečekaného, co se zapsalo do našeho vědomí. Průvodkyně nás zavedla k hrobu Nikity Sergejeviče Chruščova, který vystřídal Stalina a přispěl k odeznění jeho kultu a oddechu země. Chruščov nebyl pohřben u kremelské zdi, ale zde, a jeho hrob se hrobem skoro ani nedal nazvat. Byla to holá zem bez kousku trávy, skoro blátivá a zároveň vyprahlá, obehnaná neohoblovanými zednickými prkny, a místo desky a pomníku tam visel na kusu dřeva ručně psaný nápis N. S. Chruščov, rok smrti 1971 a na něm kus promoklého celofánu. Tohle tedy bylo v roce 1972. Průvodkyně to omlouvala tím, že je to jen provizorium, že se řádný hrob připravuje, ale nebožtík tu v tomto příkopě ležel už dva roky a lepší hrob nebyl pořízen dosud. Sic transit gloria mundi. Tak pomíjí sláva světa... To ostatně platilo stejně i o Stalinovi. Rušná léta 1968/9 Připomenu, že po vstupu vojsk SSSR 21. srpna 1968 na naše území jsem se zdržel (vraceje se z jugoslávských prázdnin) ve Vídni. Ale ani odtud jsem se přímo nevracel do Prahy, nýbrž jsem jel do Mnichova. Cestování se značně uvolnilo až do podzimu 1969, kdy začal být omezen výjezd našich občanů do zahraničí. V roce 1968 po sovětské okupaci dávaly zahraniční orgány do našich pasů vstupní víza automaticky bez písemných žádostí. Stačilo jen razítko na hranicích, celní kontroly jejich orgány nedělaly, náš pas - tedy to, že jsme z Československa, byla sama o sobě průkazná vizitka a vstup na jejich území (a stejně tak i na další) byl hladký. Vzpomínám na takzvané zelené hranice zcela bezbariérové a na dosud nevídanou blahovůli zahraničních a našich celních a policejních orgánů už na jaře 1968, tedy ještě chvíli před záborem, kdy jsme jeli autem na výlet do Západního Německa s Hankou Bělohradskou a Dušanem Hamšíkem. V nějakém městečku za Schirndingem, snad v Marktredwitzu, jsem si koupil vynikající umělé květiny, jaké se u nás neviděly, také pětatřiceticentimetrovou opici, huňatou, milou a pár podobných i komických drobností jiných. Naši celníci už nás čekali, viděli nás, jak vyjíždíme od Němců, zastavili jsme, dali štempl a měli jsme jet dál. Ale tu H. Bělohradská vystoupila a podněcovala celníka (stál tam ještě se svým kolegou), aby otevřeli kufr. Že to, co vezeme, musí vidět. A tak celník chtě nechtě si dal kufr otevřít. Na vrchu ležely ony květiny, různé hračkovité hlouposti a ona opice. Byla z toho velká psina a smích. Celník mi řekl: Ať vám ty květiny nikdy nezvadnou... a opice ať se u vás furt usmívá... V podvečer jsme v pořádku dojeli do Plzně a tam jsme se stavěli na večeři v dobré pohostinné restauraci naproti městskému muzeu a výtečně se tam najedli... Nuže tedy, po srpnovém příchodu sovětských vojsk jsem jel do Mnichova. Před čtyřmi lety mi tam vyšla má první kniha Pan Theodor Mundstock a v roce 1967 třetí, román Variace pro temnou strunu v nakladatelství Biederstein či tamtéž s názvem C. H. Beck Verlag. V tomto nakladatelství prominentním jsem získal velmi dobré přátele. Mimoto už ve Vídni těsně po okupaci vznikla snaha pomoci mi ze strany barona Aventina, s nímž jsem se osobně neznal, ale on mě ano, právě z mnichovských vydání mých knih, a obdobně se přihlásil známý švýcarský spisovatel a dramatik Friedrich Dürrenmatt, který mi dal vědět, že mi poskytne asyl ve své švýcarské vile. Ani s ním jsem se osobně neznal, byť jsem o něm jako autorovi dobře věděl. Byly to krásné a upřímně míněné nabídky, ne pouhá gesta, za což jsem byl jistě vděčen, ale nikdy jsem jich nevyužil. Má cesta do Mnichova směřovala k Leonhardu Reinischovi, čelnému pracovníku bavorského rozhlasu. Seznámili jsme se na Slovensku v roce 1967, kdy tam jel na spisovatelské sympozium z Bayrischer Rundfunk. Pocházel ze Sudet, po válce byl v odsunu Němců a uměl i víceméně česky. Bydlil u Mnichova v Ottobrunnu, z obvodu to bylo dvanáct kilometrů a jezdil tam autobus. Na posezení a debatu s Leonhardem býval čas večer, když se vrátil z mnichovského rozhlasu, děti se odebraly k spánku a v domě byl klid. Na stůl přinášel kuchyni studenou, chlebíčky, uzeniny, šunku a západoněmecké sýry mnoha druhů a zde jsem žasl nad jejich kvalitou, kterou jsem z domova nepředpokládal. Ale přitom hostitel otevíral láhve alkoholu. Byla to vína a německé alkoholy tvrdé. Měl je rád. Při tlumeném světle přicházela na přetřes politická situace u nás doma. Byl vzdělaný politolog a viděl ji pesimisticky. Sovětům z hloubky duše nevěřil. *** V Mnichově jsou muzea a galerie se vzácnými obrazy, částečně (podle času) jsem je navštívil a zhlédl překrásný královský zámek Nymphenburg. A tady jsem si nemohl nevzpomenout na Ludvíka II. Král Ludvík II. Bavorský se zapsal do dějin druhé polovice minulého století způsobem neobvykle zvláštním. Byl romantik, velký ctitel Richarda Wagnera, který si dal postavit velmi nákladný zámek Neuschwanstein neméně romantický na vrchu a skále s věžemi a zařídil jej s největším přepychem a s patinou tajemnosti. Rád se tam uchyloval, byl tam častěji než u trůnu v Mnichově, přijímal tam své vyvolené hosty a osobní důvěrné přátele a oblažoval se Wagnerovou hudbou. Stýkal se v přestrojení nebo bez něho s mladými venkovskými synky a dcerkami včetně čeledínů a děveček a při víně a pití s nimi do noci hýřil, aniž se viditelně opil. Byl v tomto lidu oblíbený, a také i proto, že vynikal krásou. Pouštění žilou královské pokladně, tyto jeho téměř či dost prostopášné styky a sklony k neběžnému chování nemohly být ovšem královské rodině wittelsbašské lhostejné a po chuti. Mimoto rod se promítl ve Vídni v rodině habsburské. Ludvíkovou tetou se stala choť císaře Františka Josefa, císařovna Alžběta, vynikající krásou stejně jako její bavorský synovec, avšak ta měla Ludvíka upřímně ráda. Životní styl Ludvíkův nepřestával a královská rodina začala o něm uvažovat z hlediska zdravotního. Dvorní lékař ho důkladně vyšetřil po interní stránce, neshledal žádné závady, tělesný organismus byl v pořádku. Nadhodil však jeho stav duševní. Netýkal se královy inteligence, která byla mimořádně vysoká. A tak byl do Mnichova pozván znamenitý profesor psychiatrie z berlínské univerzity. Pobyl na dvoře určitou dobu, aby mohl Ludvíka pozorovat a zvažovat jeho diagnózu. Obdiv Richarda Wagnera a jeho děl z německé mytologie uznal u Ludvíka za normální projev jeho vkusu. Horší to bylo s jinými složkami jeho chování a jednání. Předepsal mu uklidňující a tlumivé léky. Údajně to nakonec dopadlo tak, že se stal jeho osobním ošetřovatelem a zároveň i nenápadným dohližitelem. Ludvík ho zřejmě dobře snášel, spřátelil se s ním a chodili na procházky. Jednou se koupali ve Starnberském jezeře, jehož část patřila k oboře, a v něm se roku 1886 i se svým opatrovníkem Ludvík II. Bavorský utopil. Bylo mu 41 let. Na trůn nastoupil jako mladík. Jeho záhadná a tragická smrt zůstávala neobjasněna. Na břehu Starnberského jezera u místa utonutí byla postavena kaplička s královými daty narození, vlády a smrti, s křížem a mramorovou pamětní deskou. Kapličku jsem jednou navštívil a v zahloubání tam poseděl... Jindy jsem se sešel u L. Reinische v Ottobrunnu s naším spisovatelem Otou Filipem, který emigroval do Spolkové republiky. Prožili jsme krásný den s bohatou večeří ve vile. Ale tu jsem se dozvěděl, že Otova velmi stará matka na Moravě zemřela. Nejenže ji nikdy nesměl navštívit, ani ona jeho, ale naši ho nepustili ani na její pohřeb. Musím zakončit něčím radostným. Kdykoliv jsem navštívil Mnichov nebo jím projížděl, neopomněl jsem zajít do pověstné mnichovské pivnice Bierbräukeller. Její obrovská hala, kde se sedělo u dubových stolů a bavorské pivo se nalévalo do litrových korbelů s příklopkami. Jídelní list byl bohatý na zabíjačkové pochoutky a masa, dal se objednat talíř, kde bylo ode všeho něco, jitrnička, jelítko, klobása a plátek ovaru nebo větší porce zvlášť, ke všemu byl čerstvý rohlík nebo chléb a křen a hořčice. S pivem to bylo výtečné. Ale měli tam i vepřové a hovězí guláše, pečeně a uzeniny. Vše mělo povahu domácích jídel včetně bramborových nebo houskových knedlíků. Jídla tam byla ještě jiná, například smažený kapr, smažené brambory s vejcem, nadívané papriky, ptáčky, zadělávané skopové, huspenina (sulc), a hlavně se tam dostalo Alpelrösti, jídlo pro chudé, původně jak se říkalo, protože je laciné a dost prosté, ale výtečně chutná i bohatým. Původně pochází (aspoň co vím) ze Švýcar. Když jsem objevil starý matčin recept z Vídně, začal jsem si Alpelrösti dělat doma a někdy nabídl i hostům, kteří nešetřili chválou. Nakrájejí se dva rohlíky, připraví se vývar z kostí (u nás to bylo z Masoxu), ale je možno dát pár kapek Maggi, hodí se do horkého mléka, promíchá, a když se mléko kratičce povaří, vše se odstaví a nechá se to patnáct minut. Dělá se to v kastrolu. Pak se rozšlehají tři menší vejce, rozdrtí se sýr (já užíval Hermelínu, ve Švýcarech nějaký podobný anebo snad strouhaný ementál), trochu se to okoření pepřem, osolí jen střídmě, a dává se i muškátový květ. Na pánvi, nejlíp kulaté, se rozehřeje kousek másla, a všechno dohromady na pánev vylejeme a pečeme, až to nebude tekuté a dá se to krájet. Povrch můžeme přetřít ještě kapkou rozpuštěného másla. Rösti je pečený do zlatova, vypadá krásně a voní. Dá se pozorně přemístit na mísu. Může se jíst mírně teplý anebo studený. Něco k němu přikusovat, například salát nebo nějakou jinou ingredienci (zeleninu, okurku, hořčici a podobně) se nedoporučuje. Bere to chuť vlastní pochoutce. Kdykoliv jsem do této obří pivnice vešel, měl jsem nešťastný pocit. Nikdy jsem totiž nevěděl, pro která jídla se z této bohaté nabídky rozhodovat. Vynikající bylo všechno. Cesta do Heidelberku 1969 Jakkoliv mé vystoupení ve Würzburku obestírala krásná a klidná pohoda, tak o rok pozdější mou přednášku v Heidelberku ve velké posluchárně tamní proslulé univerzity, k níž patřil i Institut pro studium slovanských jazyků a literatur, provázel protest, napadení skupinou posluchačů a jejich mluvčí vystoupil proti mně velmi adresně, a i když více méně zaobaleně, i hrubě. Přítomní páni z profesorského sboru to nelibě nesli, ale právem demokratické diskuse se do polemiky nevměšovali. Byl to proslulý slavista (a bohemista), vedoucí této katedry, dále dr. Hans-Jürgen zum Winkel a profesor de Vincenc. Jak ke konfliktu s posluchači došlo? Byla to doba, kdy se leckdes stala populární filozofie čínského marxisty a hlavy státu Mao Ce-tunga, maoismus se i na Západ k některým studentům v Heidelberku dostal a v městě uspořádali před mým příjezdem demonstrace. Předem jsem věděl z Mnichova od Reinische, z diskuse s posluchači z Würzburku, ze zpráv z Frankfurtu a z tisku, jakou povahu ony i demonstranti měli. Maoismus se stal u synků z lepších rodin módou, a až na výjimky frajerským gestem. Dávali jím najevo, že jsou pokrokoví, uvědomělí. V podstatě jsem studentům, kterých se to týkalo, řekl, že nevědí, čemu přejí a komu dávají hlas, když volají po odstranění demokracie. Že my v Československu do toho vidíme a na rozdíl od nich můžeme o tom mluvit. A o maoistických demonstrantech (a myslil jsem je) jsem řekl, že bydlí v bohatých vilách, mají všechno, co si jen přejí, v létě jezdí po riviérách, jsou obklopeni služebnictvem a na demonstraci je doveze šofér v luxusní mercedesce, za rohem na ně počká, až to skončí, a doveze je zpět domů k bohatě prostřenému stolu. Takhle se to demonstruje, das ist meiner Meinung nach sehr leicht und überaus bequem... A dodal jsem ještě toto: A přitom navštěvujete, dámy a pánové, i tuto vznešenou univerzitu, která vám poskytuje vrcholné vzdělání a všechny nejlepší výhody... Odezva nedala na sebe čekat. Jistý šum nastával již při některých mých větách či slovech, sem tam samozřejmě padla nějaká nezřetelná poznámka a bezděčně jsem viděl, že se tohle všechno váže k určitým místům v lavici, zatímco posluchárna byla zticha a na mnoha tvářích se objevoval souhlas. Onen mluvčí studentské skupiny, který proti mně vystoupil, nyní vstal a řekl, navazuje zřejmě na mou poslední větu: ... vy nemůžete o organizaci našeho školství mluvit a vyjadřovat se o jeho kladech, natož pak, abyste věděl i o jeho záporech. To vy neznáte, žijete jinde, sem jste přijel na krátkou návštěvu, a o tom vy můžete pouze jen a jen mlčet... Cítil jsem dobře, jak to slovo mlčet míní, ozývalo se v podtextu, ovšem nahlas je použít nemohl (Maul halten), nemohl vystoupit než zdvořile, ale na mysli to měl jinak... Když domluvil, pět posluchačů (tři hoši a dvě dívky) mlčky vstalo a odešlo z posluchárny. Nehnul jsem ani brvou (ostatně jak jinak). Když jsem svou přednášku skončil s upřímným přáním na adresu posluchačů, posluchárna spontánně (což mě potěšilo) tleskala ... Když v roce 1990 vrátili z nakladatelství Československý spisovatel LADISLAVU FUKSOVI reedice dvou knih (Myši Natalie Mooshabrové a Příběh kriminálního rady), které byly už ve stránkových korekturách, propadl hluboké depresi. Rozhodl se dál nepsat. Přibližně v téže době redaktor Jiří Tušl, s nímž se dobře znal téměř čtvrt století a který působil de facto jako jeho sekretář či mluvčí, přišel s nápadem začít pracovat na spisovatelových pamětech. Původně měly vznikat jako rozmluva na diktafon, tento způsob práce však L.Fuks nepřijal a začal přinášet již hotové texty. J.Tušl s překvapením zjistil, že jde o svrchovaně fuksovský rukopis a že se spisovatel - paradoxně k svému rozhodnutí už nikdy nepsat - svými memoáry vrátil k beletrii. L.Fuks se důsledně vyhýbá hodnocení svých současníků (právo soudit má jenom Bůh), ale není apolitický. Akcentuje cesty do zahraničí, setkání s lidmi, líčí proměny světa a věcí, cenné jsou kunsthistorické pasáže. S velkou pozorností a něhou se Fuks na svých cestách věnuje kulinářským zážitkům, ústícím někdy až do receptur. Rukopis (560 stran) začíná spisovatelovým dětstvím a končí autorovými sedmdesátými narozeninami (24. 9 .1993). Posledních šest let svého života L.Fuks systematicky třídil a odevzdával do Památníku národního písemnictví svoji pozůstalost (v současné době probíhá jednání i o převzetí Fuksova bizarního příbytku). Mnoho dokumentace zničil, spálil. Nebylo mu lhostejné, jaký obraz po sobě (o sobě) zanechá. Pod názvem Zrcadlo Ladislava Fukse vyjde kniha na podzim v nakladatelství Melantrich. Stranu připravila Alena Plavcová Foto Vladimír Opletal 
person_interv Nebezpečné povolání: spisovatel a diplomat Naslouchání Abelu Possovi Pavel Šrut Bylo krásné brzké odpoledne. Lehounce pršelo. Na zápraží rezidence argentinského velvyslanectví důstojně vyšly dvě kočky, také krásné. Kocourovi jsem dal jméno Lobkowicz a kočce říkáme Lady Hamiltonová, řekl pan velvyslanec a pozval nás dál. Místo přijímacího salonu si moje spolužačka zvolila terasu s výhledem na moknoucí zahradu. Bylo to od Blanky Stárkové rozumné. Úvahy, myšlenky, obraznost a temperament diplomata a spisovatele pana Abela Posse potřebují prostor. A můžeme tu kouřit. Blanka Stárková je překladatelka a (skvěle) přetlumočila do češtiny knihu Psi z ráje, jeden ze tří ve světě známých a ceněných románů našeho hostitele. Ostatně chystá se přeložit i Daimóna, další román z cyklu, jemuž ve Španělsku říkají trilogie objevení Ameriky. Pan Abel Posse (narozen 1936 v Cordóbě) si vybral dráhu diplomata. Po Paříži, Bonnu a Moskvě je od podzimu roku 1990 velvyslancem své země v Praze. Abel Posse je spisovatel. Významný představitel latinoamerické prózy či přesněji její evropštější odnože, reprezentované jmény J. L. Borges, Ernesto Sábato, Julio Cortázar - a Abel Posse. Přišli jsme si pro rozhovor za spisovatelem. Ptali jsme se. Ale naše otázky byly jako svodidla pro řidiče, který po své silnici jezdí i potmě; bezpečně, přesně, bez diplomatických kliček - a bez potřeby imunity. Proto jsem zde svodidla otázek vynechal. Zůstala jen trasa našeho povídání a naslouchání. Tady je... O Praze Praha je město hodné obdivu. Vždy jsem žil z nostalgie zpětné vzpomínky na města, v nichž jsem delší dobu pobýval, na Moskvu, Limu, Paříž, Benátky - a vím jistě, že Praha mě poznamená. Je jako Benátky uměleckým dílem sama o sobě, ne tím, co uchovávají její muzea. Skutečnost, že se mohu jako vyslanec své země stát svědkem její dnešní historické proměny, považuji za privilegium, za šťastnou trefu, a vím, že Prahu budu už vždycky znovu v sobě potkávat... O barrandovské rezidenci Ten dům postavil strýček pana prezidenta Havla, muž, který stvořil československou kinematografii. Každý film dokončený v Ateliérech Barrandov se slavil právě v téhle vile. A byly to vskutku zářivé roky - a hvězdný čas takových hereček jako Adina Mandlová a Lída Baarová. Adina Mandlová tu bydlela, tamhle v tom bazénku se koupala... Myslím, že obě se těšily z oprávněné slávy a musela to být i veselá děvčata. Tento dům zažil kus zajímavé historie a volný umělecký duch tu stále pobývá. Jsem si jist, že Franz Kafka by tady nenapsal ani řádku... Po roce 1948 došlo ke konfiskaci a od padesátých let je vila rezidencí argentinského velvyslanectví. Prohlašuji, že o původní Havlův nábytek a zařízení pečujeme s uznáním a láskou. Nyní se nemovitost vrátila do rukou pana prezidenta Havla - a ten by naštěstí velkoryse přehlédl, i kdybych tu náhodou něco rozbil... O nepatrných věcech Argentinu mi v tomto domě připomíná pár kousků nábytku, všechny obrazy a fotografie na stěnách a především moje knihy. Vždycky cestuji světem s nákladem asi čtyř a půl tisíce knih. Je to má jediná existenční vazba, protože jinak vedu cikánský život. Z jedné diplomatické štace na druhou mě provázejí mé knihy, psací stůl a na dně jeho zásuvky červená pastelka, knoflík od košile, kterou jsem snad ani nikdy nenosil, jakési telefonní číslo z Moskvy roku 1967 ... atd. To vytváří kontinuitu člověka, tyhle nepatrné věci. O husím brku Mám dva starobylé word-processory. Jeden z roku 1917 a druhý z roku 1919. Vlastnoručně jsem si je natřel jasnými, tropickými barvami. Ale na psacím stroji píšu jen některé články. Své romány píšu rukou, jen výjimečně něco naťukám rovnou do stroje. Psát beletrii na počítači mi připadá velice zrádné. Počítač má enormní schopnost chrlit papír. Rychlost literatury je něco jiného než rychlost stroje. Pro psaní poezie je ideální husí brk. Husí brk a poezie mají stejnou rychlost. Básník, který píše verše na počítači, překračuje podle mne povolenou rychlost husího brku. Ovšemže je práce s word-processorem pohodlnější, účelnější. Ale literární proces vyžaduje určitou pomalost... O poezii Velice si vážím poezie. Poezie uchovává intimní vědomí světa. Je v ní velká síla pravdy, protože působí jako protisíla - stále přežívá v ničivých orgiích masmédií, zvláště televize. Síla poezie spočívá v tom, že ví, co je život, že uchovává legitimní vědomí života. Stále je nejjistějším dokladem a zprávou o životě, o lásce, o smrti, o víře a touze, o metafyzickém strachu, o složitosti lidské existence. Pro mne poezie nepřestává být, čím kdysi byla - nejvyšší vědou. A navíc je i nejskvělejší laboratoří jazyka. Z ní pak čerpají výrazové prostředky další literární žánry - a například próza takového Hermanna Brocha nebo Jorge Luise Borgese dosahuje stejných vrcholů jako nejvyšší poezie. Mám-li mluvit o sobě, i já jsem se snažil ve svých třech románech stvořit básnický jazyk, abych objevil nový prostor, jiný, než je pouhé vyprávění nebo tlumočení historického textu. Snažil jsem se odhalit poetickou podstatu určité historické skutečnosti. Vytvořit jazyk, který by historii vyprávěl jinak. O literatuře a tajných láskách Podle mne by literatura měla být něco marginálního, tak trochu na okraji, jako láska. V chodu společnosti je láska něco marginálního. Například muž, který pracuje v nějakém velkém podniku, se zakouká do sekretářky ve stejném podniku a začnou se scházet v nějaké kavárničce stranou od toho úřadu. Potom, jak jde čas, najdou si pro schůzky nějaký malý diskrétní hotel stranou na kraji města. Tady tráví ukradené marginální hodiny, ale ty jsou obecně nejlepšími, nejplnějšími hodinami našeho života. Asi jako v dětství: nejlepší a nejplnější čas byl ten, kdy jsme byli za školou, kdy jsme neseděli ve školní lavici. Hodiny v zahradách, hodiny na výpravách a průzkumech půd starých domů a zavřených komnat. Hodiny, kdy jsme unikali z domu do ulic - dotknout se mystéria města... To nejdůležitější v našem životě je vždycky tangenta, místo doteku. Právě v tomto styčném bodu žije literatura. V setkání citů... v ohnisku i na marginálním okraji historie a každodenního života. Evita: o právě dokončeném románu (Faktografická vsuvka: Juan Domingo Perón (1895 - 1974), argentinský politik, generál a prezident. Na vrcholu slávy v letech 1946 - 1955 byl autoritativním vůdcem a zároveň populistickým představitelem svérázného sociálního reformismu. Jeho žena Eva Perónová se stala pro své charisma a charitativní aktivity idolem Argentiny a fenoménem, jenž přerostl hranice státu. Zemřela ve třiatřiceti letech.) Na román-biografii Evity Perónové jsem myslel řadu let. Mluvil jsem s lidmi, kteří ji osobně znali, zvláště v tom neznámém období života, kdy byla herečkou. Byla to velká, výjimečná, zvláštní žena. V krátkém čase, jenž jí byl vyměřen, prožila tři životy. Herečka, umělkyně, žena politiky a moci a zároveň člověk s absolutním odporem k moci. Její snaha porozumět a pomáhat prostým lidem měla až religiózní rozměr, avšak zcela laický, od sebe oproštěný, a přitom naplňující celý její život. Pracovala dvacet hodin denně, stále byla ve styku s lidmi a jejích 35 tajemníků odepisovalo ve dne v noci ve třech směnách na dopisy a nejneočekávanější žádosti. Někdo ji prosil, aby mu obstarala zubní můstek, jiný chtěl berle, místo v úřadě, cokoli si můžete představit. Evita totiž pochopila, že vláda jejího muže tíhne k moci a skutečná realita země je na okraji Perónova zájmu. Proto se také zasazovala o práva žen. To bylo v Latinské Americe něco naprosto revolučního! Dokonce se jí podařilo prosadit volební právo žen ve stejné době, kdy k tomu došlo ve Francii a v Anglii. Přitom nebyla feministka, trvala na tom, aby žena ani ve veřejném a pracovním životě neztratila svou ženskost. A co mne jako romanopisce zvláště přitahuje - byla to osobnost velmi komplikovaná a záhadná. Ve své knize se především snažím vyhledat styčné body mezi šerem tajemství jejího osobního života a světlem jejího života veřejného. O ženách Žena a téma ženy mě přitahuje neustále, neboť si myslím, že mužský svět je v úpadku, je vyčerpaný, je světem destrukce přírody, stupidní moci a obecné krize. Ano, myslím si, že jsme na konci cyklu, tato společnost už víc nemůže, je vyčerpaná a čeká jen na velkou změnu, k níž bezpochyby dojde. A v této změně přítomnost a podíl ženy jako nositelky pravých hodnot života, země a dítěte bude mít podle mého názoru největší důležitost a váhu. O povaze spisovatele Myslím si, že k tomu, aby se člověk stal spisovatelem, potřebuje mít podobné vlastnosti jako žena, která se rozhodne být striptérkou. Tedy jistý nedostatek studu, určitou drzost, schopnost dělat něco ne zcela přirozeného. Jemní lidé, velmi jemní, ti nepíšou. Spisovatel musí být jaksi surový, nestoudný - a díky své drzosti a někdy téměř nedostatku dobrého vkusu - může vytvořit něco nového, co ještě nebylo vyřčeno. Proto je dobrý spisovatel plný napětí, protikladů, dvojznačností. Je mužem i ženou, prosťáčkem i vládcem, je intelektuální i emocionální, racionální i iracionální ... Pokud literatura je aspoň trochu vyjádřením lidského údělu, zřejmě to nejlepší, co spisovatel může udělat, je pěstovat v sobě všechny ty své dvojznačnosti a protiklady. Pokud to dokáže, musí obývat propadliště i výšiny své osobnosti. Pro mne je absolutním spisovatelem Shakespeare. Shakespeare byl velký básník s výjimečným darem ovládnout jazyk - a zároveň nesmírný znalec lidské duše a údělu. Freud mu musel závidět. O plukovnících a Puškinovi Na jednom z mých prvních diplomatických postů, v Peru, uprostřed nudy nějakého diplomatického koktejlu, přistoupil ke mně obrovitý tlustý muž v uniformě: sovětský vojenský přidělenec, plukovník, hlava jako korbel piva, tučný zátylek ... Začal jsem něco mluvit - a najednou jsem zjistil, že si povídáme o Dostojevském, o Aljošovi Karamazovovi, o Raskolnikovovi. Ach, Puškina snad ani nelze do jiného jazyka přeložit, povzdechl si ten plukovník, který sem přišel z nejstrašnější sovětské posádky - a já si uvědomil, že literatura je veliký univerzální dům, společný komunikační most, zázrak, který dokáže víc než politika. Spisovatel a diplomat Nikdy jsem nechtěl být spisovatelem z profese. Nikdy, ani potom, co se mé knihy staly známými. Krátký čas jsem se živil jako advokát, než jsem nastoupil diplomatickou dráhu. Těch třicet let diplomatické kariéry mi umožnilo poznat řadu zemí, řadu rozličných lidí a také různé podoby moci. Vlastnímu psaní věnuji jen ukradené hodiny. Znovu opakuji, je to jako s láskou. Nikdo nevěnuje lásce celý svůj čas. Žádný muž nenechá práce jen proto, že se zamiloval do nějaké slečny. Psaní je pro mne paralelní život - i když hlubší než můj život veřejný, a navíc si myslím, že být spisovatelem z povolání je nebezpečné ... Spisovatel vždy plnil roli kazimíra. Musí zrazovat i ty ideály, pro které v mládí horlil, zrazuje i své přátele, když se jim vede dobře, musí zrazovat všechno, co se chápe moci. Spisovatel je prostě podivná bytost - a přitom pro společnost velmi potřebná, zvláště dnes, kdy žijeme v ovzduší totalitarismu štěstí a role spisovatele v průmyslových zemích je ke škodě celé společnosti mnohem menší, než by si zasloužila. Bylo krásné letní pozdní odpoledne. Lehounce pršelo. Na zápraží rezidence argentinského velvyslanectví nás důstojně vyprovodily dvě kočky... 
essay Ach, ta prožluklá zájmena! Co napadá Lubomíra Dorůžku Autor (nar. 1924) je hudební publicista a překladatel. Působil v řadě redakcí (po válce například v Kulturní politice, ve druhé polovině šedesátých let v Melodii), napsal základní příručky k dějinám populární hudby a jazzu. Překládá z americké literatury - Fitzgeralda, Faulknera... S Josefem Škvoreckým sestavil například poetický výbor Jazzová inspirace. Bývaly doby, kdy panovník oznamoval svým poddaným i celému světu: My, z Boží milosti císař a král... Říkalo se tomu majestátní plurál, ale všem bylo jasné, že Jeho Veličenstvo mluví jen samo za sebe. Pak nastaly doby, které Boží milost uvrhly do klatby, ale majestátní plurál si ponechaly: My, pracující, vítáme, zavazujeme se, protestujeme, s rozhořčením odsuzujeme... Kdysi jasný smysl se však zcela ztratil: z plurálu se stala mlžná clona, za níž jaksi nebylo patrno, kdo a za koho to mluví. Vlastně totiž nemluvil nikdo a za nikoho. Nějaký čas jsem se pošetile domníval, že tuto podivnou hru s množným číslem by bylo možno obrátit proti jejím původcům. Když už bylo alespoň trochu možné hovořit o různých nesmyslech, napáchaných na naší hudební scéně, psával jsem někdy: Tenkrát jsme se mylně domnívali, že..., i když mému osobnímu já by taková domněnka nikdy nepřišla na mysl. Zkoušel jsem tak podstrčit veřejné označení oněch nesmyslů těm, kteří se jich kdysi dopouštěli, ale teď se neměli k jejich doznání. Nestalo se, že by proti tomu protestovali, ale nestalo se také zhola nic jiného. Fixlování se zájmeny, byť i s dobrým úmyslem, stěží vede k dobrým výsledkům. Tenkrát však tu byl ještě další plurál - oni. To bylo zájmeno velmi obávané. Chovalo se naprosto negramaticky a na neukázněná já si mohlo pěkně došlápnout. Ne každé já mělo dost síly stát nepokrytě a veřejně na svém. Takže svobodné možnosti singulárního já objevuji vlastně až ve čtyřech posledních letech. Jenže falešné my a hrozba všemocného oni dokázaly některá já pěkně poznamenat a neochota nebo neschopnost vyprostit se z jejich objetí se občas připisuje jakémusi záhadnému ono: ono je to holt těžký... Švejk tvrdí, že nejlepší je, je-li někdo přímo odněkud, a musím vám potvrdit, že není větší rozkoše, než být vlastním já, které mluví jen samo za sebe. A což teprve, přihlásí-li se potom nějaké jiné já, rovněž samo a nevyzváno, že jste mu něco řekli jakoby z duše. Jenže i potom dám přednost jen pocitu volného spříznění mezi já a ty. K halasnému my, rozplývajícímu se v anonymitě a ohánějícímu se údajnými zástupy, ve mně přetrvává ne-li nedůvěra, tedy alespoň značná opatrnost. Dobrý voják Pantaleón a systémové změny 
caption Ital Gaudenzi prodloužil sérii senzací při US Open, když porazil Američana Couriera Foto ČTK 
sport Hořava ve Slavii Zlín (bra)- Po Vladimíru Růžičkovi a Tomáši Jelínkovi získal nováček nadcházejícího ročníku hokejové extraligy další výraznou posilu. Stal se jí 33letý obránce Miloslav Hořava. Mistr světa z Prahy 1985 již v Edenu delší dobu trénoval, ale jak nám ve Zlíně při turnaji Pragobanka Cup potvrdil generální manažer červenobílých Tomáš Herstus, teprve v minulých dnech podepsal smlouvu. Slavia měla rovněž zájem o Rusa Kapulovského, který v minulé sezoně odváděl solidní výkony v Pardubicích. Po dovolené v Rusku se měl v Čechách objevit už před dvěma měsíci, ale zatím je nezvěstný, řekl k tomu Herstus. Dalšího obránce Nečase posílá Slavia zpátky do Jihlavy. Neosvědčil se, lakonicky pravil Herstus. 
sport FC Liverpool posiluje i přes výtečný start Liverpool- Fotbalisté FC Liverpool měli skvělý start do sezony, vyhráli všechny tři dosavadní zápasy, vstřelili jedenáct branek a dostali jen jedinou. Přesto manažer Evans nadále shání posily. Čtyřiadvacet hodin poté, co získal za 3.6 milionu liber irského obránce Phila Babba z Coventry, podepsal smlouvu s Johnem Scalesem z Wimbledonu. Jeho přestup přijde klubovou pokladnu na 3.5 milionu liber. 
overview Tradiční kvalifikační soupeři: Rusko a Řecko Jiří Ondřej Zatímco většina fotbalových reprezentací (stejně jako česká) vstupuje do kvalifikace pro ME 1996 nyní v září, boj o účast v Anglii vypukl již dříve. Premiéru obstaralo letos na jaře Severní Irsko, když doma zdolalo Lichtenštejnsko 4: 1. Pro hosty to byl vůbec první soutěžní gól. Před opravdovým rozjezdem kvalifikace proto přinášíme přehled, jak často spolu celky v jednotlivých skupinách už v soutěžích ME a MS v minulosti hrály. Rekordmany v tomto směru jsou Rusko (bývalé SSSR) a Řecko, které se střetly už v pěti kvalifikacích, tedy v 10 soutěžních zápasech. SKUPINA 1 Francie, Rumunsko, Polsko, Izrael, Slovensko, Ázerbájdžán. Pro Slovensko a Ázerbájdžán je to první kvalifikace vůbec, Izrael už s evropskými týmy bojoval v kvalifikaci na MS. Ale ani tři zbývající týmy skupiny toho spolu moc nenahrály, i když startují jak v kvalifikaci ME, tak MS od vzniku soutěží. Rumuni neznají soutěžně ze skupiny nikoho, Poláci jen Francii, a ta navíc už jen Izrael, se kterým hrála v kvalifikaci pro MS 1994. Prohra v Paříži ji přitom vyřadila z účasti v USA! S Polskem se reprezentanti země galského kohouta střetli na ME 1968. Makedonie a Arménie jsou nováčky. Španělé vyřadili Dány z MS v USA a seveřané si tehdy stěžovali, že tomu napomohl i soudce. Belgie hrála se Španělskem třikrát v závěrečných bojích (MS 86, MS 90, ME 80), s Dány jen na ME 72. Všechny tyto tři soupeře zná Kypr, ale neuhrál s nimi ještě ani bod. Španělé pak vyřadili Dánsko ještě v ME 76 a ve finálových bojích ME 88. Nejčastějšími soupeři tu byli největší kandidáti na postup, Švýcaři a Švédové. Před MS v Chile 1962 musel dokonce o postupujícím rozhodnout až dodatečný třetí zápas. Nakonec se radovali Švýcaři. Maďarsko nerado vzpomíná na kvalifikaci pro MS 1994, dvakrát v ní podlehlo Islandu. Seveřané zdolali v kvalifikaci pro MS 1990 i Turecko. A naopak ve čtyřech kvalifikačních zápasech (ME 76 a MS 74) nedokázali Švýcaři ani jednou zdolat Turky. Se Švédy a Švýcary Island soutěžně ještě nehrál. Pro čtyři týmy z této skupiny jde o první kvalifikaci, soutěžně se střetly jen Itálie s Estonskem (MS 1994). V této skupině debutuje česká reprezentace. Nejvíc se tu znají Nizozemci s Lucemburskem, které je dokonce v Poháru národů 1980 (předchůdce ME) vyřadilo. Český tým ztratil zbytečně bod na Maltě v kvalifikaci pro ME 1986, a v konečném součtu tím přišel i o postup. S Nizozemskem jsme hráli vždy jen v závěrečných bojích: MS 38, ME 76 a 80. Norsko a Nizozemsko spolu bojovaly o postup na MS 1994. Postoupily sice oba týmy, ale Norové ze vzájemných soubojů vytěžili tři body. Bělorusko je nováček. Irsko, Portugalsko, Rakousko, Lichtenštejnsko, Lotyšsko. Od roku 1978 se obě irská mužstva střetávají už počtvrté v kvalifikaci, ve stejné skupině byla i v bojích o postup na obě poslední MS. V kvalifikaci pro MS 94 s nimi hrálo ve skupině ještě i Lotyšsko. Sev. Irsko bojovalo v poslední kvalifikaci pro ME s Rakouskem, s Portugalskem pak celkem ve třech kvalifikacích. Naopak Irsko měřilo své síly s Portugalskem jen v přátelských střetnutích. Souboje Rakouska s Portugalskem spadají do MS 1954, kdy Rakušané patřili na výsluní. Moldávie a Gruzie zasahují do kvalifikací poprvé. Němci neradi vzpomínají na bulharské vyřazení na MS v USA a budou se pokoušet o odvetu. Dokázali však prohrát i ve Walesu a ztratit bod v Albánii. Walesané mají opět šanci překvapit, ovšem jak Němci, tak Bulhaři budou zřejmě nad jejich síly. Rusko hrálo s Řeckem ve skupině pro MS v USA a předtím jako celek Sovětského svazu čtyřikrát v kvalifikaci pro MS a ME. Řekové dosud postoupili do závěrečných bojů MS a ME jen dvakrát, ale vždy ze skupiny s Ruskem nebo SSSR, a pokaždé byli vítězi skupiny. Skotsko s Ruskem hrálo jen ve Španělsku a na ME ve Švédsku (jednou SSSR, jednou SNS). Finové znají tyto tři soupeře dobře, ale opět jsou outsidery, stejně jako Faerské ostrovy a San Marino. 
news Palestince čekají problémy Dosažení porozumění mezi Izraelem a Organizací pro osvobození Palestiny bylo doprovázeno zveřejněním úmyslů různých mezinárodních organizací a zemí napomáhat rozvoji hospodářství na územích, na nichž bude na západním břehu Jordánu a v Gaze vykonávána omezená palestinská samospráva. Hovořilo se a hovoří o miliardách dolarů. Jedna věc jsou však úmysly a sliby a druhá potom uvedení toku peněz do pohybu. Existují již určité projekty na výstavbu infrastruktury a výrobní základny na územích obývaných Palestinci, ale jejich uvádění v život nebude zřejmě tak rychlé, jak si to představovali Palestinci i celý ostatní svět. Zahraniční investoři váhají, a nelze se jim divit. Příčin, proč se proud peněz do palestinské ekonomiky zatím neuvolnil, je několik. V zahraničí zaprvé přežívají pochybnosti o tom, zda je OOP s to udržet na jí spravovaných územích klid a politickou stabilitu. Dosavadní vývoj v Gaze a na západním břehu Jordánu bohužel nedává příliš za pravdu optimistům, kteří očekávají, že vztahy mezi Izraelem a Palestinci po podpisu dohod budou vcelku bezproblémové a že v rámci OOP si udrží hlavní slovo umírněné frakce. Infrastruktura výroby a obchodu na území spravovaném OOP je navíc na tak nízkém stupni, že její modernizace a přizpůsobení dnešním požadavkům si vyžádá vskutku enormní výdaje. Na územích pod palestinskou samosprávou je rovněž katastrofální nedostatek technických i komerčních manažerů všech stupňů. Je sice pravda, že Palestinci žijící po roce 1948 mimo Palestinu si již stačili vytvořit početnou inteligenci, ovšem její příslušníci vesměs zaujímají dobře placená místa v jiných arabských zemích nebo jinde ve světě a do palestinské vlasti jsou ochotni přijet se nanejvýše jen podívat. Na území pod palestinskou samosprávou není zatím jasná otázka hospodářského a obchodního zákonodárství, což je skutečnost, která opatrné zahraniční investory také spíše odrazuje. OOP připravuje obchodní zákoník, ale než bude hotov, platí zákony Jordánského hášimovského království, jež spravovalo západní břeh Jordánu před jeho záborem Izraelem v roce 1967. Tyto zákony ovšem nejsou v zahraničí hodnoceny jako příliš stimulativní pro zahraniční podnikatele, neboť jim dovoluje maximálně 49% podíl v místních firmách a neumožňuje nákup pozemků. Dosud také není známo, jakému typu ekonomiky bude na palestinském území dána přednost. OOP a palestinští ekonomové sice hlásají úmysl praktikovat smíšenou ekonomiku, ale v palestinských kruzích je stále více hlasů, které navrhují, aby stát preferoval některá odvětví, např. turistiku, a v zájmu toho je také centrálně plánoval a řídil. Důsledkem málo rozvinuté výrobní základny a infrastruktury je i nedostatek potřebných hospodářských, finančních a technických informací. V neposlední řadě se zahraniční investoři obávají toho, že velká část jimi poskytnutých prostředků by se mohla nenávratně ztratit v kolotoči nehospodárnosti, defraudací a korupce. (pp) 
caption Výstava zajímala především soukromé zemědělce Foto ČTK 
topic_interv Zbraní se dá zabít zbraň, ne myšlenky Izraelský ministr zahraničí Šimon Peres odpovídá v exkluzivním rozhovoru Lidovým novinám Jana Blažková, Cernobbio České podniky by se měly zapojit do připravované obnovy Blízkého východu. Na setkání předních světových politiků a ekonomů v italském Cernobbiu o této možnosti hovořil premiér ČR Václav Klaus s izraelským ministrem zahraničí Šimonem Peresem. Izraelský ministr v této souvislosti poskytl LN rozhovor. o Jaké šance má podle vašeho názoru český průmysl na získání větších zakázek v Izraeli? Vztahy mezi izraelskými a českými podniky jsou už z historického hlediska na vysoké úrovni. Doufám, že se česká, podobně jako polská, strana zúčastní chystané schůzky v Casablance, kde projekt blízkovýchodní rekonstrukce budeme připravovat. o Existují již mezi oběma zeměmi nějaké konkrétní dohody o spolupráci při obnově? Jistě. Pracují na nich nejen naše vlády, ale i podniky a banky samotné. o Za poslední rok prošel Izrael zásadními změnami. Po letech nenávisti a bojů byla s arabskými státy uzavřena řada mírových dohod. Jak byste charakterizoval tyto zvraty v současné izraelské politice? Pro Izrael byl poslední rok velmi intenzivní. Podepsali jsme čtyři významné dohody: první mírovou smlouvu s Organizací pro osvobození Palestiny, následovala dohoda s Jordánskem, druhá smlouva s OOP o dalším rozšíření autonomního území a před několika dny jsme se dohodli i s Marokem. Jsou to obrovské změny. Více než změny. Je to revoluce. Spor s Palestinci byl jeden z nejkomplikovanějších na světě. Podobně jako rozpor s Marokem. Jsem tedy šťasten. o V souvislosti s uzavřenými mírovými smlouvami v poslední době zesílily teroristické útoky proti Izraelcům. Věříte, že se nenávist podaří zastavit? Musíme se o to alespoň pokusit. Je však třeba vidět rozdíl mezi terorismem jako takovým a důvodem, který jej vyvolal: fundamentalismem. Protest se nedá zabíjet s puškou v ruce. Je třeba jít dál, snažit se pochopit problém. Zbraní se dá zabít zase jen zbraň. Nedají se zavraždit myšlenky jiných lidí. Musíme najít důvod, který spor vyvolal, ideový či ekonomický. 
description Budoucí pohraničníci ve školních lavicích Holešov (ivh)- Ve Střední policejní škole ministerstva vnitra v Holešově zaměřené na bezpečnostně právní činnost letos studuje 340 adeptů z celé ČR ve věku od čtrnácti do osmnácti let. O víkendu, kdy zde uspořádali den otevřených dveří, o tom zpravodaje LN informoval ředitel školy pplk. J. Šilpoch. Mezi studenty je i 27 chlapců ze Slovenska. Přes 600 příslušníků policie zde získává specializaci. Poprvé v historii školy bylo do prvního ročníku přijato 31 děvčat. Podle Šilpocha se učební osnovy a předměty od civilních středních škol příliš neliší, nicméně zvláštní důraz kladou na studium práva, nechybějí ani základy kriminalistiky a střelba. Při přijímání studentů hraje samozřejmě hlavní roli vynikající prospěch a úspěšné zkoušky, nicméně při posuzování odvolání (kterých je letos 500) bereme v úvahu potřeby Pohraniční policie, zejména na hranici se Slovenskem, takže určitou výhodu mají zájemci z příhraničních oblastí, řekl Šilpoch. Po skončení čtyřletého studia a pětiměsíční náhradní vojenské službě mohou absolventi holešovské školy požádat o přijetí do Policie ČR. Práce se však nabízí i v soukromých bezpečnostních agenturách. 
collection Krátce Fronta čtyřiceti kamionů, dlouhá zhruba tři sta metrů, čekala včera odpoledne na odbavení na Slovensko na hraničním přechodu Starý Hrozenkov. Zpravodaji LN to sdělil vedoucí směny celní služby P. Jančařík. Kritická situace zde vznikla 1. září, tedy hned v den, kdy slovenská Ústřední celní správa zveřejnila změny v hraničním režimu. Dnes by se podle jeho slov měla odbavovací doba pohybovat kolem 8 hodin. Památku 65 horníků, kteří 3. 9. 1981 zahynuli při neštěstí na tehdejším hlubinném Dole Pluto v Louce u Litvínova, uctili v sobotu v Litvínově pozůstalí a havíři z okolních dolů. 
news Stranickému tisku spíše NE Představitelé politických stran se staví většinou proti vydávání vlastních novin Praha (mrk, em)- ODA podle svého místopředsedy Pavla Bratinky nepociťuje potřebu vydávat vlastní list. Od koncepce stranických deníků se prý upouští i ve světě, neboť je pro propagaci stran neefektivní: čtenáři a priori předpokládají, že noviny věci straně nepohodlné zamlčují. Ani skryté stranictví novin prý není žádoucí: Vazba listů na politické strany by měla být zcela zřetelná. Čtenář má právo vědět, čí hlásnou troubou jsou. Jiná věc je, že strany by měly mít možnost prezentovat v tisku své názory. Na otázku, který list je ODA nejbližší, Bratinka uvedl, že je to věc každého člena strany. Neexistují noviny, které by nás občas nepotěšily, ale také nerozčílily. Spíše někteří komentátoři jsou vůči nám trvale kritičtěji naladěni. Rozhodně se neztotožňujeme pouze s Haló novinami a Špíglem. Předseda sociálních demokratů je k novinovému trhu poněkud skeptičtější. Netají se radostí z toho, že sociálnědemokratické Právo lidu po delší pauze opět vychází, zatím jako měsíčník, který se má od října proměnit v týdeník. ČSSD nechce prý Právo lidu stranicky ovlivňovat, i finančně je podle Zemana zcela samostatné. Má zaplnit mezeru, která prý na novinovém trhu objektivně existuje. Musím s lítostí konstatovat, že u některých novinářů přežívá totalitní psychologie, která spočívá v přežívající servilitě vůči vládnoucí moci, dodal Zeman. Potřebu stranického deníku v žádném případě necítí Jiří Dienstbier. Domnívá se, že ve sdělovacích prostředcích se může prosadit i mimoparlamentní strana, pokud je ovšem dostatečně aktivní. Víme sice o politických tlacích, které se snaží přístup jiných politických subjektů do komunikačních prostředků omezit, ale to musíme svou aktivitou prorazit, je přesvědčen J. Dienstbier. 
caption V počítačových dobách se obrysy automobilů hodně přiblížily. VW Polo to však slušelo i pod turistickým magnetem- Eiffelovou věží. Foto 
news Madrid kritizuje USA Madrid- Emigrace z Kuby je výhradně důsledkem jejích vztahů se Spojenými státy, řekl včera španělský premiér Felipe González. Odmítl tak tvrzení Washingtonu, že kubánská emigrace do USA je jen důsledek politiky Fidela Castra. Španělsko bylo vždy odpůrcem ekonomické blokády Kuby a podniká praktické kroky, aby podpořilo demokratický vývoj na Kubě. Spojené státy a Panama podepsaly v sobotu dohodu, umožňující umístit zhruba 10000 kubánských uprchlíků na amerických vojenských základnách podél panamského průplavu. Prvních 2500 uprchlíků má být do Panamy dopraveno již dnes. Americké úřady se tak snaží odlehčit své přetížené základně Guantánamo na Kubě, kde je část uprchlíků zatím soustřeďována. 
collection Krátce Rubens Ricupero, brazilský ministr financí, nabídl včera demisi poté, co byl tajně natočeným rozhovorem usvědčen z machinací s údaji ve prospěch vládou podporovaného kandidáta Fernanda Cardosa v blížících se prezidentských volbách. Ruslan Chasbulatov, někdejší předseda ruského parlamentu, nabídl v sobotu čečenské opozici, že zformuje vojenské jednotky, které se pod vedením Prozatímní rady zapojí do boje za svržení čečenského prezidenta Džochara Dudajeva. Boje u města Argun mezi opozicí a přívrženci Dudajeva si včera vyžádaly 8 mrtvých. Usmíření s východními sousedy Německa je předpokladem společné cesty do mírové budoucnosti Evropy, řekl včera v Berlíně na 45. Dnu vlasti Svazu vyhnanců vedoucí úřadu spolkového kancléře Friedrich Bohl. Pro úplný odsun Izraele z Golanských výšin, které židovský stát okupuje od roku 1967, je 27 procent Izraelců. Třicet sedm procent souhlasí s částečným stažením a 34 procent je proti jakémukoli územnímu kompromisu. O průzkumu, který provedla univerzita v Haifě u vzorku 835 osob, informoval včera izraelský rozhlas. Velitel extremistické organizace na Srí Lance Tygři osvobození tamilského Ílamu přijal v sobotu nabídku nové socialistické vlády zahájit bez předběžných podmínek mírové jednání o ukončení 11 let trvajícího etnického konfliktu mezi Tamily a Sinhálci. Vláda SRN zveřejnila v sobotu dokumenty prokazující, že Sovětský svaz si při jednání o sjednocení Německa kladl podmínku, že pozemky vyvlastněné v sovětské okupační zóně v letech 1945- 1949 nesmějí být vráceny původním majitelům. Byla to reakce na tvrzení Michaila Gorbačova, že Moskva takto v roce 1990 nepodmiňovala sjednocení Německa. 
collection Krátce Výstava kreseb Vladimíra Renčína byla včera otevřena ve výstavní síni muzea v broumovském klášteře. Expozice, kterou zahájila členka Divadla Jiřího Grossmanna Uršula Kluková, potrvá do konce září. Americká rocková skupina Nirvana vydá koncem října své první album po smrti zpěváka Kurta Cobaina, který spáchal na jaře letošního roku sebevraždu. Uvedl to londýnský týdeník New Musical Express. Kolekce nahrávek má obsahovat záznam z živého představení pro televizní stanici MTV v listopadu 1993. Třicet olejomaleb z období let 1945- 1983 a osmnáct kreseb, mezi nimi i sedm dopisů kreslených tužkou, přibližuje výstava malíře Bohumíra Matala (1922- 1988), která byla včera otevřena v galerii města Blanska. Expozice jednoho z členů legendární Skupiny 42 potrvá do 23. října. Ke svému závěru včera po šesti týdnech dospěl festival Uprostřed Evropy, jehož dějištěm byla saská, bavorská a západočeská města. K vrcholům programu patřilo vystoupení Anglického symfonického orchestru pod taktovkou Yehudi Menuhina v Plauenu. Prestižní Ouborgovu cenu obdržel včera v Haagu český malíř Tomáš Rajlich. V městském muzeu byla při této příležitosti otevřena výstava jeho prací. 
news Švéd Lindman těžce zraněn Lundmark mluví o úmyslu, Bukač to popírá Zlín (bra, tob)- Ve 31. minutě posledního zápasu hokejového turnaje Pragobanka Cup ČR- Švédsko (4: 4) zlínský stadion, pojmenovaný po tragicky zesnulém obránci Luďku Čajkovi, ztichl. Po souboji s Jelínkem zůstal za švédskou brankou bezvládně ležet 27letý Mikael Lindman. Viděl jsem celou situaci v televizi a za deset minut už byl postižený u nás, řekl nám MUDr. Janečka ze zlínské Baťovy nemocnice. Hráč utrpěl luxaci kyčelního kloubu levé nohy. Vrátili jsme končetinu do původní polohy. Lindman je už v tomto okamžiku schopen převozu a o dalším způsobu léčby rozhodnou specializovaná vyšetření. Možná nebude nutná ani operace. O konci kariéry je předčasné mluvit, hokej však pár měsíců hrát nebude. Podle posledních zpráv by měl být Lindman převezen ze Zlína do Prahy vrtulníkem a odtud letecky do Stockholmu. Jediné, čím jsem se snad provinil proti pravidlům, mohlo být držení (Jelínek nebyl vyloučen- pozn. red.). Mrzí mě to, ale na tenhle způsob hry jsem zvyklý z NHL. V té rychlosti člověk dělá spoustu věcí zcela automaticky, řekl o souboji Jelínek. Tomu švédský trenér Curt Lundmark vyčítal po zápase ještě gesto, kterým počastoval švédskou střídačku po vyrovnávací brance na 4: 4. Bylo to jediné negativum na jinak skvělém turnaji. Jako kapitán by si to neměl dovolit, řekl Lundmark. Luděk Bukač odmítl, že by Jelínek šel do souboje s úmyslem zranit. Jeho gesto jsem neviděl, ale každopádně s ním o tom promluvím, řekl náš trenér. 
news Stavební úřad pozastavil demolici černé stavby v Křišťanovicích Křišťanovice (dan)- Stavební úřad města Prachatice pozastavil demolici černé stavby v Křišťanovicích, kterou jím najaté stavební firmy zahájily minulý čtvrtek. Vedoucí stavebního úřadu LN sdělil, že bourání přerušili na žádost majitelů rozestavěného objektu manželů Benčových, kteří přislíbili, že stavbu sami odstraní. Jak jsme již informovali (LN 2. 9.), Benčovi začali předloni přistavovat ke svému rekreačnímu domku penzion přesto, že jejich žádost o stavební povolení byla zamítnuta. Poté, co majitelé nereagovali na opakované příkazy k odklizení stavby, stavební úřad letos v srpnu rozhodl, že demolici provedou na náklady stavebníků najaté firmy. Během dvou dnů dělníci rozebrali strop a vybourali část obvodového zdiva rozestavěného prvního podlaží. Celá tato záležitost byla pro nás velmi nepříjemná, a proto jsme na návrh manželů Benčových, že bourání dokončí sami, přistoupili, říká V. Hrabák. Na termínu se prý dohodnou v nejbližší době. Vůči stavebníkům, kteří dva roky jednali proti rozhodnutím stavebního úřadu a odmítali s ním vůbec komunikovat, je tento postup více než benevolentní, domnívá se pracovník prachatického městského úřadu, který si nepřál být jmenován. Jak jsme zjistili, tento jeho názor není ojedinělý. 
news Privatizační vynález za 360 milionů Státní pedagogické nakladatelství přišlo o dvě budovy v centru Prahy bez vědomí svého ředitele István Lékó Praha- Národní podnik Státní pedagogické nakladatelství (n. p. SPN) 13. 7. 1994 přišel o svůj veškerý nemovitý majetek bez vědomí svého ředitele Rudolfa Platzera. Bohužel, důvěřoval jsem nesprávným lidem, řekl včera pro LN R. Platzer k prodeji dvou budov n. p. SPN v centru Prahy za účetní hodnotu 37 milionů korun. Jejich tržní cena se pohybuje kolem 400 milionů Kč. Podle Platzera jde o bezprecedentní způsob převedení hodnotných částí státního majetku do soukromého vlastnictví bez vědomí ministerstva privatizace a FNM. Vlastníkem budov je dnes soukromá akciová společnost SPN- pedagogické nakladatelství. Hlavní roli při této transakci hrál ekonomický náměstek Platzera Miloslav Burdátš a bývalý právník n. p. SPN, dnes podnikatel František Talián. Ten se sice v září 1993 stal vítězem výběrového řízení na privatizaci n. p. SPN, ovšem částku 170 milionů Kč, kterou za podnik nabízel, přes opakované výzvy dodnes nezaplatil. S FNM nepodepsal ani kupní smlouvu. V září 1993 obě budovy n. p. SPN, kterými podnik ručil za 40milionový úvěr, byly v zástavě u Komerční banky. Zástavní smlouva mezi KB a n. p. SPN neumožňovala převést zástavní právo na kohokoliv jiného. Ovšem den poté, co Talián vyhrál výběrové řízení na privatizaci n. p. SPN, podepisuje zástupce tohoto podniku M. Burdátš dodatek k zástavní smlouvě (s nímž KB souhlasila), který předchozí podmínku ruší. Tuto zástavu převedla následně KB na Taliána. Tím KB od této zástavní smlouvy odstoupila. Budovy nadále patří n. p. SPN, ale 40 milionů už tento podnik dluží Taliánovi. Ten celou částku chce na podniku okamžitě uhradit. Jelikož n. p. SPN tuto žádost splnit nemůže, Talián získá plnou moc od Burdátše, aby budovy mohl prodat. Vzápětí Talián budovy prodává soukromé společnosti SPN- pedagogické nakladatelství za 37 milionů Kč. Vše bez vědomí ředitele n. p. SPN R. Platzera a ministerstva školství. Klíčem tohoto způsobu privatizace je díra v zákoně o velké privatizaci: ten sice zakazuje prodej majetku státního podniku v průběhu privatizace, ale povoluje zastavit jeho nemovitý majetek, řekl ředitel Platzer. Jsme šokováni. Ministerstvo to však tak nenechá, řekl včera Lidovým novinám ředitel kabinetu ministra školství Zdeněk Filla. Ministerstvo celou záležitost předalo právníkům, s FNM bude jednat ve čtvrtek. 
news Českou cestou na čínský trh Praha (če, haš)- Za nedostatečný označil po včerejším setkání s premiérem Václavem Klausem objem vzájemného čínsko- českého obchodu stálý místopředseda Čínského lidového politického poradního shromáždění Jie Süan- pching, který je v těchto dnech na návštěvě ČR. Podle Klause má ke zlepšení obchodní výměny přispět jeho říjnová cesta do Číny, při níž ho bude doprovázet řada našich podnikatelů. Nebudeme kopírovat americký postoj k Číně, ale budeme hledat českou cestu, řekl včera po jednání s čínským hostem předseda zahraničního výboru parlamentu Jiří Payne (ODS). Dodržování lidských práv v Číně Payne vnímá jako veliký problém. Při jednání prý otázka dodržování lidských práv padla, avšak čínská strana podle Payna tento problém hodnotí tradičně. V názorech obou stran existují diametrální rozdíly, které Payne vysvětluje tím, že nejsme zcela schopni pochopit jejich svět, stejně tak je ale obtížné pro ně vnímat historické problémy Evropy. 
news Hádky motivem vraždy Brno (luč)- Kuchyňským nožem ubodal v noci z neděle na pondělí třiačtyřicetiletý J. S. v kuchyni bytu v Pekařské ulici svou o jedenáct let mladší manželku. LN to sdělil vyšetřovatel Krajského úřadu vyšetřování. Motivem činu, který pachatel sám ohlásil, byly déletrvající manželské neshody. Policejní hlídka, která se na místo činu vzápětí po ohlášení dostavila, našla J. S., krvácejícího z předloktí levé ruky, na schodech domu. Muž, který si hlubokou bodnou ránu vražedným nástrojem způsobil sám, byl hospitalizován v nemocnici. Obvinění z trestného činu vraždy bude vzneseno poté, co bude J. S. schopen transportu do vězeňské nemocnice a výslechu. 
caption Na politickém grémiu ODS se dokonce mluvilo o demisi ministra Zieleniece Foto Ondřej Němec- LN 
comment Závist byrokratů je silnější než rozum Ota Filip v německém týdeníku Die Zeit kritizuje českou diplomacii Berlín- Téměř dva roky po rozdělení Československa je situace v české diplomacii povážlivá: Kdyby pražské ministerstvo zahraničí chtělo svá velvyslanectví ve třetím světě naráz očistit od bývalých komunistů, zhroutila by se celá diplomatická služba v Africe, Asii a Latinské Americe, napsal Ota Filip v hamburském týdeníku Die Zeit. Podle názoru tohoto českého emigranta trpí Černínský palác nedostatkem zkušených diplomatů, kteří dobře znají cizí země a cizí jazyky. Černín přitom nechce využít ohromnou intelektuální rezervu úspěšných českých exulantů. Závist malých byrokratů a nedůvěra pražských politiků vůči emigrantům jsou zřejmě silnější než rozum. Zatímco byli po roce 1989 do diplomatických služeb přijati jen čtyři emigranti, na seznam bývalých komunistů v diplomatických službách by podle Filipa nestačila ani novinová strana. V pražské diplomacii hraje jistou úlohu tradiční nafoukanost, tvrdí Filip. Černín by nejraději dělal velkou českou světovou politiku výlučně s Billem Clintonem. Polákům, Maďarům, Rumunům, Ukrajincům a také Rusům dává najevo, že pro Čechy nejsou žádoucí jako partneři na cestě do západní Evropy. Praha je pevně přesvědčena, že pro Čechy musí existovat zvláštní cesta do EU, nebo že se Evropa připojí k České republice. 
caption Na lodi Thalia, která v dubnu příštího roku vypluje z Gdaňska na své první divadelní turné, by se měli plavit studenti Akademie Dobříš Foto archiv 
news Nejvýznamnější španělský epos bude konečně přeložen do češtiny Na rozdíl od legend a hrdinských eposů z anglické, německé a francouzské oblasti nebyla dosud do češtiny přeložena nejvýznamnější památka středověké španělské literatury, veršovaný epos anonymního žakéře Píseň o Cidovi (Cantar de mio Cid). Cidovská látka je pochopitelně známa díky proslulé dramatické adaptaci Pierra Corneille (1637), původní text však upadl do zapomnění a byl znovuobjeven až s nástupem romantismu (úryvky z eposu u nás přeložil Jaroslav Vrchlický). Píseň o Cidovi v překladu Miloslava Uličného připravuje na vánoční trh nakladatelství Práce, jež tak chce navázat na svou předloňskou antologii Stín ráje, postihující tisíciletý vývoj španělské poezie. Text této nejstarší dochované španělské literární památky pochází z opisu Pera Abbata z roku 1307, potulný žakéř jej však vytvořil již kolem roku 1140. Námět reflektuje počátky rekonkvisty, tedy zpětného dobývání Pyrenejského poloostrova na Arabech, a jeho hrdinou je reálná postava šlechtice Rodriga Díaze de Vivar, řečeného El Cid Campeador (Pán a Válečník). Cid působil ve službách maurského vládce Zaragozy, zvítězil v mnoha bitvách a stal se pánem Valencie. Uličného překlad rozsáhlého textu o 3730 verších ve sto dvaapadesáti epizodách, jenž je podporován španělskými kulturními institucemi, znamená splacení velkého dluhu vůči tomuto geniálnímu tzv. chansonu de geste vrcholného středověku. (šek) 
caption V sobotu měli návštěvníci 2. mezinárodního veletrhu textilu, oděvů, obuvi, galanterie a módních doplňků možnost seznámit se s vývojem a trendy v módě, případně si některé z vystavovaného zboží koupit (dr) Foto Pavel Hula- LN 
sport Otázka dne: S Kadlecem, či bez něho? Kuka a Siegl nedali v nové sezoně ještě gól, ale chtějí to porušit dnes v 16.30 v Ostravě proti Maltě Ostrava (šv, sn)- S Kadlecem, či bez něho- to je klíčová otázka trenéra české fotbalové reprezentace Dušana Uhrina, kterou musí vyřešit před dnešním úvodním utkáním kvalifikace ME v 16.30 v Ostravě s Maltou. Trenér Uhrin má připraveny tři varianty sestavy: s Kadlecem uprostřed trojice stoperů a bez Látala v záloze, s Kadlecem i Látalem (chyběl by záložník Frýdek) a do třetice jen s dvojicí stoperů (čili bez Kadlece), zato pětičlennou druhou vlnou. V každém případě je jasné, že Kubík obsadí místo libera, kde před svým zraněním nastupoval právě Kadlec. Nevěřím, že budu hrát. A popravdě řečeno, v Kaiserslauternu jsem si zvykl na libera a na hlídání některého útočníka nemám po operaci třísel nejlepší kondici, přiznává Kadlec. I trenér Uhrin si je vědom, že Kadlec není na své bývalé parketě nyní už doma, přesto chce využít zkušeností tohoto třicetiletého hráče. Při sobotním modelovaném utkání s Baníkem jsme dostali tři góly středem hřiště. Bylo to opět varování, že se musíme na hru obrany zaměřit, vysvětlil Uhrin. Na rozdíl od zadních řad se bez průtahů vyřešila situace kolem útočníků- nastoupí dvojice Kuka, Siegl. Uhrina přitom neznepokojuje, že ani jeden z nich nevstřelil v novém ročníku gól v mistrovském utkání svého klubu. Kuka góly nedává, ale formu má, Sieglovi se vrací, tvrdí Uhrin. Oba hráči věří v protržení smůly právě při dnešním utkání. Nejdůležitější ovšem je připsat si tři body za výhru, tipuji 2: 0, řekl Siegl, který společně s dalšími sparťanskými reprezentanty včera zrušil stav mlčenlivosti vůči novinářům. Kuka si je vědom, že ztráta pověsti kanonýra mu zvláště nyní, kdy se jedná s Kaiserslauternem o prodloužení jeho smlouvy až do roku 1998, neprospívá: Šancí mám hodně a alespoň čtyři pět gólů jsem měl dát. Já ale už tradičně střílím hlavně na jaře- nejsem technik a líp se mi hraje v bahně. Všem je jasné, že cokoliv jiného než výhra (za niž každý z hráčů dostane prémii 60 tisíc korun) by bylo považováno za velký neúspěch. Malťané ovšem posledními výsledky nahánějí hrůzu- letos např. porazili Belgii 1: 0, Ázerbájdžán 5: 0 a remizovali v Bratislavě se Slovenskem 1: 1. V maltském týmu jsou dva pamětníci kvalifikace MS 1986, kdy čs. reprezentace na jejich hřišti ztratila bod po bezbrankové remíze- obránci Buttigieg a zvláště donedávna jediný krajánek Busuttil (hrával v belgickém Genku, ale vrátil se domů). To je špílmachr hry a je mu jedno, na jakém postu nastoupí, říká Uhrin, který při včerejším videu ukazoval svým svěřencům portréty všech Malťanů, aby si jejich tváře zapamatovali. Byl mezi nimi i Laferla, který střílí většinu gólů. Jsme malá země, ale pokusíme se udělat velký výsledek. Uhrát tu remízu by bylo úspěchem. Z českého týmu si musíme dát pozor hlavně na Němečka, Kuku a Šmejkala, říká trenér Malťanů Ital Pietro Ghedin. Utkání začíná v 16.30 hodin za řízení kyperského rozhodčího Loizoua, přenáší ho televize Nova. Předpokládaná sestava ČR: Kouba- Kubík- Suchopárek, Kadlec (Látal), Novotný- Němec, Němeček, Frýdek, Šmejkal- Siegl, Kuka. 
sport Součet 5. kola II. ligy Góly: 24, z toho dvakrát skórovali Grussmann (Opava) a Zelenka (Turnov). ( sn) 
caption Peter Dvorský při zkoušce na koncert, který Glavunion pořádal pro své obchodní partnery i pro abonenty Severočeské filharmonie Foto ČTK 
news Wilander má následníka Greenwhich- Bývalá světová jednička tenisového žebříčku Švéd Mats Wilander má syna. Jeho manželka Sonya jej přivedla na svět v Greenwhichu v americkém státě Connecticut a Mats Wilander, který byl vyřazen z letošního mezinárodního mistrovství USA, byl porodu přítomen. Chlapec váží 4.2 kg. Manželé mají již osmnáctiměsíční dceru Emmu. 
invitation Vyhraje Rickardsson potřetí? Praha (nov)- Již tuto neděli se v Pardubicích uskuteční 46. ročník Zlaté přilby ČR na ploché dráze. Od 13 hodin se mohou diváci těšit na nejlepší závodníky světa, protože na startu nebude chybět trio ze stupňů vítězů letošního finále MS. Švédský šampion Tony Rickardsson vyhrál v Pardubicích již ve dvou minulých ročnících, Dán Hans Nielsen (oba Seveřané jsou továrními jezdci divišovské Jawy) je známým profesorem ploché dráhy a Australan Graig Boyce je zase největším překvapením letošní sezony. I další jména jsou zárukou kvality: Angličané Doncaster a Wigg, Dán Staechmann a další Australan Crump Ze světové špičky budou chybět všichni Poláci, kterým jejich federace nepřeložila ligové kolo, a loňský mistr světa Sam Ermolenko z USA, jenž má závazky právě v Polsku. Z domácích plošinářů pojede celá špička kromě zraněného Švába, který již byl převezen z Německa do nemocnice ve Střešovicích, a o účasti vyléčeného Jirouta se rozhodne podle jeho fyzické kondice, ale lékaři mu závodit ještě nedoporučují. Nepojedou ani mladý Štancl a Topinka, kteří mají ve stejném termínu ligu v Anglii. Tradiční sobotní předehrou ZP bude v sobotu Zlatá stuha juniorů. 
news Černí šerifové chtějí více volnosti Praha (js)- Absolutní tendence podřídit ministerstvu vnitra komerční civilně bezpečnostní agentury hlavně vadí v novém návrhu zákona o těchto agenturách předsedovi Sdružení civilních bezpečnostních a detektivních služeb Oldřichu Dajbychovi. Odpověděl tak včera na dotaz LN na setkání zástupců těchto agentur se zástupcem ministerstva vnitra Květoslavem Kramářem, poslancem parlamentu Tomášem Svobodou, představiteli pražského magistrátu a jinými zainteresovanými osobami. Vedoucí legislativního odboru MV Kramář během debaty zdůraznil, že podle návrhu zákona- jehož připomínková fáze končí- bezpečnostní agentury sice mají být součástí šíře chápaného integrovaného bezpečnostního systému, ale jde především o to, aby jejich práce pro zákazníky nemohla působit újmu třetím osobám a rozhodně nejde o střet soukromého a veřejného práva. Tyto agentury svými excesy samy otevřely tento problém, řekl Kramář. Přesvědčení, že přijatý návrh zákona by udělal z agentury prodlouženou ruku policie, vyjádřil zástupce moravského sdružení těchto agentur. Poslanec parlamentu Tomáš Svoboda (KDS) označil výsledný návrh za nešťastný. 
news Ve Vídni se jedná o jaderné energetice Vídeň (bo)- V pondělí 5. září začala ve Vídni čtyřdenní konference Mezinárodní agentury pro atomovou energii (MAAE) o budoucnosti mírového využívání jaderné energie. Účastní se jí na 200 odborníků ze 37 zemí světa. Reprezentují vědecké instituce, průmysl a některé organizace na ochranu životního prostředí. Jednají především o zpřísnění bezpečnostních norem, zlepšení postoje veřejnosti k jaderné energetice a o hospodárném využívání jaderné energie. Zpráva MAAE uvádí, že v roce 1993 pracovalo na světě 430 jaderných elektráren, které pokryly 17% celosvětové poptávky po elektrické energii. 
description Čína přesedlává z kol na auta Peking- Čína sází na výrobu automobilů: v této klasické zemi jízdních kol byla podle posledního vydání listu Business Weekly vedoucí domácí automobilce poskytnuta vládní dotace 250 milionů USD, zatímco výrobci jízdních kol hlásí za první pololetí podstatný pokles odbytu, uvedla agentura DPA. Zmíněná čtvrtmiliardová dotace byla poskytnuta automobilce Tianjin Automotive Industry Corp. na zvýšení výroby ze současných 60 tisíc na 150 tisíc vozů ročně. Společnost vyrábí model Charade japonské automobilky Daihatsu, který je v Číně používán mimo jiné jako taxi. V příštím století se chce Čína vypracovat na předního světového výrobce automobilů, v čemž má společnost Tianjin hrát důležitou úlohu. Dva vedoucí tuzemští výrobci jízdních kol, firmy Phoenix Bicycle Co. a Forever Bicycle Co. (obě se sídlem v Šanghaji) vykázali za první pololetí značný pokles odbytu; Phoenix dosáhl jen 38 procent plánovaného pololetního odbytu a Forever pouze 14 procent letošního plánovaného odbytu. 
other Chystá se mimořádné zasedání ke zvýšení důchodů 
description Nová zdravotní pojišťovna upřednostňuje prevenci Praha (pech)- Prevence, léčba urgentních stavů a rekondiční i rehabilitační péče jsou základem medicínského programu České národní zdravotní pojišťovny (ČNZP), která v září oficiálně zahájila svou činnost. Její ředitel Jiří Bek řekl, že pojišťovna nabízí svým klientům princip individuálního účtu. Vždy v lednu jim zašle celkové vyúčtování. Podle Pavla Zacha z ČNZP mají prevenci ve svém programu všechny pojišťovny, ale málokdo v posledních letech absolvoval skutečně důkladné preventivní vyšetření. Přitom například většinu zhoubných nádorů lze při včasném podchycení léčit. Nová pojišťovna chce, aby její klienti preventivní prohlídky pravidelně absolvovali. ČNZP nenabízí tzv. nadstandardy, ale nechává na svých pojištěncích, aby se sami rozhodli pro výkon nad rámec běžné péče na základě svého účtu. ČNZP spolupracuje s Podnikem výpočetní techniky a má přes 350 poboček v místech, kde probíhala kuponová privatizace a kde je RM- Systém. Funkční počítačová síť umožňuje vytvořit databázi všech pacientů a provedených výkonů, údaje v ní bude možné kdykoli zkontrolovat. Pojištěnci budou mít karty s čárkovým kódem, které by ve spojení s databází měly lékaři například v sanitce podat informace o pacientově stavu. LN se zajímaly o názor ministra zdravotnictví Luďka Rubáše na novou pojišťovnu a jí nabízený princip. Tento princip je mi v zásadě sympatický a je podobný určitým trendům směřujícím k osobní odpovědnosti, kterou prosazuje ministerstvo zdravotnictví, uvedl. 
news Bojkot voleb kvůli vodovodu Mimořádné volby v Přešovicích zřejmě zajistí sám ministr vnitra Praha (jap)- Pokud nebude v obci Přešovice na Třebíčsku do 13. září jmenován obecním zastupitelstvem zapisovatel, jehož úkolem je převzít volební kandidátky politických stran, volby se tu neuskuteční. Včera to řekl náměstek ministra vnitra Vladimír Zeman. Ministr vnitra by pak musel pro Přešovice vyhlásit nový termín voleb. Starosta Přešovic Miloš Popelka (ODS) totiž nedávno ohlásil, že pokud nebude v obci dobudován vodovod, neuskuteční se tu komunální volby. Na dostavbu vodovodu žádaly Přešovice již v březnu a znovu pak v červnu od Okresního úřadu v Třebíči půjčku ve výši 400000 korun, podle starosty Popelky jim však nebyla poskytnuta. Jak Lidovým novinám sdělil náměstek Zeman, ministerstvo vnitra zatím celou záležitost bedlivě sleduje prostřednictvím přednosty Okresního úřadu v Třebíči Karla Müllera. Ten je také osobou, která by na starostu Popelku mohla podat trestní oznámení pro maření přípravy nebo průběhu voleb do orgánů místní samosprávy. Za to by starosta mohl být odsouzen k trestu odnětí svobody až do tří let nepodmíněně. Stejný trest mu hrozí i v případě, kdyby jako veřejný činitel nesplnil povinnost vyplývající z jeho pravomoci. Záleží však na soudu, jak posoudí jeho vinu. Popelka své stanovisko totiž opírá o téměř stoprocentní podporu zastupitelstva, říká náměstek Zeman. Pokud by se v Přešovicích komunální volby ve vyhlášeném termínu nekonaly, pak by tu od listopadu neexistovala samospráva a výkonem státní správy by byl dočasně pověřen Okresní úřad v Třebíči. Podle náměstka Zemana neexistuje zákonná úprava pro situaci, kdy volení zástupci obce bojkotují konání voleb. Z volebního zákona je ovšem možné dovodit, že vyhlášení nových voleb a jejich zabezpečení přísluší ministrovi vnitra. 
news Národní socialisté se spojují s podnikateli Praha (em)- Liberální strana národně sociální a Strana podnikatelů, živnostníků a rolníků uzavřely včera dohodu o vzájemné spolupráci. Podepsaly ji předsedové stran Pavel Hirš a Rudolf Baránek. Spolupráce se má projevit již společnými kandidátkami v komunálních volbách. Oba subjekty však zatím zůstávají zachovány. Chtějí společně podporovat drobný a střední podnikatelský stav. Podnikatelé získají prostor v deníku LSNS Svobodné slovo. Jejich cílem je získat sedm procent hlasů v parlamentních volbách. Na dotaz LN, zda budou podnikatelé podporovat Hiršovu iniciativu na znovuzavedení trestu smrti, Baránek uvedl, že pořádek je pro podnikatele důležitá věc. Hlavně však chtějí prostřednictvím poslaneckého klubu LSNS zasáhnout do projednávání daňových zákonů. Návrh ODS na uzákonění vyrovnaného rozpočtu je podle Baránka projevem strachu z vítězství levice. Baránek kritizoval strany vládní koalice za vztah k podnikatelům. Obě strany se odvolávají na vlastní tradice z první republiky. Komentář na straně 5 
news O pasy nepřišli při loupeži Lanžhot (luč)- Loupežným přepadením, při němž jim byly odcizeny pasy, se v srpnu snažili hlídce oddělení pohraniční policie vysvětlit ilegální vstup do ČR dva Turci (33, 31 let), kteří žijí a pracují v Německu. Podle jejich verze se neznámý násilník vydával za policistu, mířil na ně zbraní a přinutil je k vydání osobních dokladů a více než 10 tisíc DM. Jak vyplynulo z vyšetřování, oba Turci si přepadení vymysleli. Z tohoto důvodu byli v těchto dnech z ČR vypovězeni. 
comment Další pokus o pravý střed Komentář Eva Martínková O pozici na pravém středu politického spektra chtějí počínaje dnešním dnem společně usilovat Liberální strana národně sociální a Strana podnikatelů, živnostníků a rolníků ČR. Předseda podnikatelů R. Baránek vychází z toho, že po zklamání z praktických kroků ODS, které podle jeho názoru nahrávají spíše zaměstnancům než zaměstnavatelům, se od nejsilnější strany při příštích volbách část podnikatelů odkloní. Tuší však, že těch, kteří hodí do urny právě jeho kandidátku, nemusí být potřebných pět procent. Po pokusech o propojení s některou významnější stranou padl nyní výběr na Hiršovu LSNS. Její nepočetný klub v parlamentu neoplývá sice hvězdami, ale existuje. Strana má navíc k dispozici deník Svobodné slovo, jehož stránky podnikatelům nabídla. Má k dispozici i síť okresních sekretariátů. Tím zajisté podnikatelé, zvláště před komunálními volbami, mohou získat. Čím mohou tratit? Pověstí předsedy LSNS Pavla Hirše, který vedl stranu v levopravých peripetiích a jehož každé zakotvení je v politickém světě bráno s nedůvěrou. Připomeňme jen, že funkci koordinátora odborných komisí vykonává v LSNS nyní Jiří V. Kotas, který má za sebou pestrou škálu pokusů o politické prosazení, od Konzervativního bloku po Hnutí důchodců. Proslýchá se, že právě on stál v pozadí tohoto propojení. Baránek po slavnostním podpisu smlouvy prohlásil, že se obě strany pokusí definovat pravý politický střed. Podaří- li se jim to, chtějí se do něho uzavřít, respektovat jeho hranice a nepěstovat bezbřehé přebíhání z jednoho konce politického spektra na druhý. Předseda podnikatelů nemůže ovšem vědět, zda právě toho je jeho nový politický partner schopen. 
comment Již gesto znamená úspěch Ministři zahraničí Maďarska a Rumunska zasedli k jednacímu stolu Stálý dopisovatel LN v Budapešti Attila Lovász Návštěva kteréhokoli ministra zahraničí v sousední zemi je událostí. Zvláště pokud má i nějaký konkrétní výsledek. Dvanáctihodinová návštěva šéfa rumunské diplomacie v Budapešti však nebyla ničím jiným než zdvořilostním aktem, během něhož obě strany deklarovaly již stokrát deklarované, ujistily se navzájem o dalším rozvíjení bilaterálních vztahů- a to bylo všechno. Ani jedno společné komuniké, ani jedna důležitá dohoda. Přesto to ale bylo setkání v Maďarsku a v Rumunsku ostře sledované. Teodor Melescanu den před svojí návštěvou v krátkém rozhovoru pro maďarskou televizi MTV zdůraznil důležitost integrace jeho země do evropských struktur. Rumunsko dalo již několikrát najevo, že nesouhlasí s vyzdvihováním zemí visegrádské skupiny a že se chce dostat pod ochranná křídla NATO a Evropské unie, podobně jako Polsko, ČR, SR nebo Maďarsko. Západní diplomaté však dali Rumunsku jednoznačně na srozuměnou totéž co Slovensku: pokud nebudou v pořádku jejich sousedské vztahy, o cestě do Evropy nemůže být řeči. Je pravda, že takto konkrétně to nikdo neřekl, ale varovný příklad bývalé Jugoslávie a nemožnost řešení balkánské krize dosavadními prostředky visí nad střední Evropou jako Damoklův meč. Proto se konala i rychlá návštěva maďarského premiéra Gyuly Horna v Bratislavě, která rovněž neoplývala výsledky. A proto také blesková cesta Melescana za jeho protějškem do Budapešti. László Kovács upozornil hosty z Bukurešti, že text návrhu maďarsko- rumunské prezidentské smlouvy je na 90 procent hotov. Otevřena zůstává otázka neměnnosti hranic a postavení maďarské menšiny v Rumunsku, připomněl. Tedy neuralgické body, přesně jako v případě Slovenska. Až na jednu maličkost. Prezident Arpád Göncz oficiálně vyhlásil, že Maďarsko je ochotno už počtvrté v tomto století oficiálně i smluvně potvrdit princip neměnnosti hranic- přeje si ale záruky, že Maďaři žijící v Rumunsku budou mít důvod cítit se tam jako doma. Neblahé ekonomické prostředí, nenávist zakořeněná ještě z dob diktátorského režimu a s tím související nacionalismus jsou dnes zdrojem toho, že se Maďaři v Rumunsku cítí ohroženi. V tom je aktuálnost prezidentových slov, na něž zazněla typická diplomatická odpověď: materiál prostudujeme a poté se k němu vyjádříme. Přesto Melescanova návštěva v Budapešti něco znamená. Po budování bilaterálních vztahů se zeměmi vzdálenými tisíce kilometrů si po pěti letech k sobě našli cestu dva diplomaté ze sousedních zemí, Melescanu a Kovács alespoň usedli k jednacímu stolu. Zda s nějakým výsledkem, to ukáže pouze příprava a případný podpis základní smlouvy. 
comment Škola života: řešení adaptivní, nebo závislá? Pavel Kovář, Geobotanik, univerzitní výzkumník a pedagog Ještě než začal školní rok, jsme se dověděli, že jednou z nejpalčivějších starostí pro náš pražský obvod je- dětská kriminalita. Pod hranicí plnoletosti se mladým ochutnávačům metod podsvětí nemůže celkem nic stát. U nás na škole vysoké se zase mocně krade. Pro muzeálnost vybavení univerzity spíš jen nehlídané peněženky nebo odložené fotoaparáty; rozpadající se staré typy počítačů, pokud vůbec nějaké jsou, za to nestojí. Ohlásí se například mladistvý umývač oken s kbelíkem v ruce a než mu posloužíte smetáčkem na prach, sám je v prachu a s ním něco cenného. Zavolaná policie odmítne příchod na místo do té doby, než někdo doběhne na náš centrální úřad a opatří pro ni povolení ke vstupu na akademickou půdu. Nevím o tom, že by se už někdy něco s úspěchem vyšetřilo. Výsledkem je doporučení- dejte si pokud možno všude pancéřové dveře a klíče od nich do nezcizitelného trezoru. Kde na to vzít, lépe nerozvádět. Články o natažené dlani jednotlivých ministerstev (LN 29. 8.) před schvalováním rozpočtu na příští rok provokují k úvaze nad strukturou vydávání peněz (zatím známe jen globální proporce, takže vše je v rovině teoretické). Jestliže ve státě New Hampshire začne geometricky narůstat kriminalita mladistvých, veřejnost ocení svou přízní vládní akt zvýšení výdajů na boj se zločinností. Takové dobré opatření nakonec udělá každá druhá vláda, zvlášť půjde- li o opatření předvolební. Je to snazší než investovat do prevence- do výchovy generací na všech frontách, protože je obtížněji specifikovatelné, jaké konkrétní položky to obnáší: finance na zvláštní programy, antifeminizační polepšení učitelských platů nebo nasazení přísných akreditačních komisí? V každém případě se jedná o dva radikálně odlišné přístupy k reflexi problémů. První (záplatování následků) se zove řešením závislým, druhé (předcházení příčinám) řešením adaptivním, přizpůsobivým. První má účinek bezprostřední (krátkodobý anebo žádný), druhé je systémovější a sklízí plody postupně, v delší perspektivě. První zdroj trampot ignoruje, druhé zohledňuje souvislosti. První vyhovuje byrokracii, druhé je adhockratické (ad hoc sestavený tým, pracovní skupina nebo instituce má za úkol soustředit se během své dočasné existence na klíčovou strategii, resp. nastavení podmínek prostředí pro vyřešení narostlého problému). Příklad: vysoké školství a věda s přetrvávající vnitřní i vnější emigrací mozků, oddělené resortně i legislativně, nemohou žít v efektivní symbióze bez systémových změn. Ministerstvo školství, tělovýchovy a mládeže se utkává s velkoobjemovou výchovou na základních, učňovských a středních školách a nemůže ošetřit vědu kompetenčně tlačenou na univerzity. Ač to zní kacířsky v době množících se výroků o snižování počtu ministerstev (tedy státní byrokracie?)- nepomohlo by rozkvětu myšlenkovému, informačnímu a technologickému, jako leckde ve světě, malé, adhockratické ministerstvo pro vysoké školství a vědu coby funkční prostředek péče o něco, co bylo v minulosti moc a moc podlomeno? A bez čeho vyspělý svět nikdy nedoženeme? 
invitation Prezentace výrobků a. s. Desta Děčín bude probíhat ve vlastním pavilonu Desty na Mezinárodním strojírenském veletrhu v Brně každou hodinu. Foto ČTK 
invitation Haydnovský festival začíná v pátek v Dolní Lukavici Bohatý program nabízejí druhé Haydnovy hudební slavnosti, které v Dolní Lukavici u Plzně začnou v pátek 9. září a potrvají až do pondělí 12. září. Návštěvníci budou moci vyslechnout mimo jiné koncerty souborů Amsterdam fortepiano trio, Collegium 1704, Musica Historica Viva a divadlo Kašpar. Joseph Haydn komponoval během svého dlouhého tvůrčího života na různých místech Evropy; jednou z těchto lokalit byl i barokní zámek v Dolní Lukavici. V roce 1759, ve svých dvaceti sedmi letech, přichází na pozvání hraběte Morzina do Čech a ujímá se vedení jeho kapely. Na Morzinově reprezentačním letním sídle v Dolní Lukavici složil svou první symfonii, která je označována jako Lukavická. Právě na tuto tradici navázala nadace pro Haydnovo evropské kulturní centrum, jež společně s obcí Dolní Lukavice Haydnovy hudební slavnosti pořádá. Festival je pouze jednou z haydnovských aktivit u nás, i když nejviditelnější. Od září 1993 sdružuje přátele Haydnovy hudby Česká společnost Josepha Haydna; muzikologům z celého světa Institut pro českou hudbu 18. a 19. století nabízí možnost diskuse o vlivu české hudby na ostatní světová hudební centra. Perspektivním projektem blízké budoucnosti se jeví zřízení Školy restaurování a stavby kopií historických hudebních nástrojů. Výchova specialistů pro stavbu nástrojů podle historických originálů nepochybně významně pomůže k rozvoji historicky poučené interpretace starší hudby. (lub) 
news Stížnosti na zásilkové služby rostou geometrickou řadou Praha (dr)- Celých 30 procent stížností občanů podaných České obchodní inspekci (ČOI) za prvních sedm měsíců letošního roku připadá na zásilkové služby. Vloni to bylo 18.5 procenta. V roce 1993 vyřizovala ČOI přes pět tisíc stížností, letos od ledna do konce července už více než čtyři tisíce. Ředitel ČOI Pavel Čáslavský včera řekl, že minulý týden nařídil kompletní plošnou kontrolu všech zasilatelských firem působících v České republice. Výsledky kontroly oznámí do dvou měsíců. V ČR podniká 80 zásilkových firem, nejvíce v Praze, kde jich působí 35. Činnost zásilkových společností by měla být zvlášť upravena buď v zákoně na ochranu spotřebitele, nebo v živnostenském zákoně, uvedl Čáslavský. Mnohé pomocí zavádějící a ohlupující reklamy nabízejí za zdánlivě výhodné ceny zboží, které zdaleka neodpovídá inzerované kvalitě. Od července provádí ČOI test spotřebitelský koš, který je zaměřen na kontrolní nákupy rozdílných potravinářských a drogistických výrobků. První nákup realizovala v severních Čechách, postupně ho pořídí ve všech částech ČR. Ze 17 výrobků nevyhověl po mikrobiologické stránce jablečný mošt z Labeny Žatec a Bohušovické máslo, které mělo navíc vyšší obsah vody. 
description České energetické závody diverzifikují zdroje Všemina (ce)- Pro Rozvodné energetické a. s. je výhodné, aby nakupovaly elektrickou energii z více zdrojů. V současné době jim dodávají 80 procent energie ČEZ, zbytek připadá na samostatné elektrárenské a teplárenské společnosti a více než jedno procento výkonu nakupuje sedm z osmi českých rozvodných podniků také od společnosti Czechpol Frýdek- Místek. V pondělí uspořádala tato firma ve Všemině na Zlínsku pro zástupce rozvodných podniků z ČR i ze Slovenska odborný seminář. V jeho rámci se měli možnost seznámit s diverzifikací nákupů elektrické energie ve Švýcarsku (firma EGL) a ve Velké Británii (MEB). Jak řekl LN obchodní ředitel Czechpol S. Diatka, tato společnost byla mimo ČEZ první, která u nás vstoupila na trh s dováženou elektrickou energií. Letos Czechpol dováží do ČR 40 MW výkonu z Polska a stejné množství z Ukrajiny. Využívá k tomu jak přenosnou síť ČEZ, tak také propojení po vedeních nižšího napětí ze Slovenska do ČR, která nejsou ve vlastnictví ČEZ. 
description Prima majoritním akcionářem Agrostavu Strakonice- Prima Strakonice do konce roku převezme většinu středisek strakonického Agrostavu, v němž získala koncem května rozhodující majetkovou účast. Jeden ze společníků firmy Prima Karel Šnobr řekl, že firma využije veškeré výrobní kapacity Agrostavu. Rozvoj firmy donutil podle K. Šnobra její společníky k hledání vhodného zázemí. Společnost uvažovala o zakoupení pozemku a budování areálu na zelené louce nebo fúzi s jinou stavební firmou. Nakonec situaci řešila odkoupením 67 procent akcií Agrostavu, jehož pracovníci jsou v současnosti převáděni do pracovního poměru v Primě. Zbývající akcie Agrostavu drží zemědělská družstva. Prima chce investorům nabízet kompletní dodávky všech druhů staveb. Zároveň má v úmyslu, jak uvedl K. Šnobr, dynamičtěji rozvíjet nové technologie. V tomto směru jedná již s firmami, jako jsou Vaillant, Junkers, Danfoss a další, o obchodním zastoupení, ale zejména o možnosti disponovat jejich výrobky pro vlastní stavební práce. Vedle stavební divize má také divizi obchodní, která se zabývá obchodem s textilem, galanterií a módním zbožím. Ve Strakonicích provozuje čtyři obchody a velkoobchodní sklad, jeden obchod má v Prachaticích. Výkony stavební divize by letos měly dosáhnout asi 65 milionů korun. Po sloučení kapacit s Agrostavem by měla firma zaměstnávat celkem 250 až 300 lidí. Plánován je nárůst ročních tržeb na zhruba 120 milionů korun. 
caption Plakáty HZDS zachycují nazpívání dnes už populární písně Vivat Slovakia Foto ČTK 
news Pražanů umírá rok od roku méně Praha (kva)- Ačkoliv počet obyvatel hlavního města v posledních deseti letech mírně stoupá, počet úmrtí mezi Pražany stále klesá. Zatímco v roce 1985 zemřelo 17348 obyvatel metropole, loni to bylo jen 15129. Primátor Jan Koukal se včera dokonce vyjádřil v tom smyslu, že původně plánovaná stavba třetího pražského krematoria nebude nutná. V současnosti má Praha dvě krematoria. Strašnické je po rekonstrukci vybaveno technologií evropské úrovně, která významným způsobem šetří životní prostředí, v motolském rekonstrukce začíná. Deset pohřebních firem působících na území města má ovšem možnost objednávat zpopelnění i mimo hranice Prahy, například v Kladně. Myšlenka postavit v Praze, přesněji řečeno v její severní části, třetí krematorium padla poprvé před patnácti lety. Po roce 1989 ji podpořila snaha radních vytvořit i v oblasti zpopelňování tržní prostředí. Vedle dvou městských zařízení chtěli mít také jedno soukromé. Zájem postavit krematorium v lokalitě Ďáblického hřbitova, kde se s něčím podobným počítalo už po válce, projevila česko- nizozemská firma, která zároveň přislíbila upravit sousední pohřebiště politických vězňů z padesátých let. Věc však narazila na námitky místních občanů. Dnes tedy visí nad třetím pražským krematoriem otazník. Šéf magistrátního odboru podniků a služeb František Dušek uvádí, že pokud se záměr neuskuteční, nehrozí hlavnímu městu žádný kolapsový stav, neboť po dokončení rekonstrukce motolského krematoria bude kapacita těchto zařízení dostatečná. Kromě toho počet kremací klesá ještě víc než počet úmrtí. Začíná se totiž zase víc pohřbívat přímo do země. 
news Kdo usiluje o samostatnost Moravy? Z politické scény Praha/ Brno- Českomoravská strana středu včera ve svém prohlášení vyzvala Václava Klause, aby netajil veřejnosti, kdo a jak se podle něho snaží o osamostatnění Moravy. Premiér měl podle ČMSS v pondělí v Kyjově hovořit o politické síle usilující o osamostatnění Moravy. Žádáme pana premiéra, aby specifikoval tuto politickou sílu i to, jakým způsobem se o osamostatnění Moravy snaží. Rozhodně by to neměl veřejnosti tajit. V opačném případě si to vymyslel a my bychom to museli považovat za jednání podobné šíření poplašné zprávy, uvádí se v prohlášení. 
news Parlament na podzim čeká mj. rozpočet, senát, územní celky a školské zákony Praha (haš)- Zejména schvalování státního rozpočtu považuje za hit podzimní parlamentní sezony většina předsedů poslaneckých klubů. Dnes poprvé po prázdninách se poslanci scházejí na mimořádné schůzi, kde mají projednat dva návrhy zákonů o důchodech a přídavcích na děti. Předseda klubu ODS Jiří Honajzer včera LN řekl, že za hlavní normy schvalované parlamentem letos na podzim považuje zákony o státním rozpočtu, o volbách do senátu, o vzniku a kompetencích vyšších územněsprávních celků a sérii školských zákonů. Již na první řádné schůzi sněmovny v posledním zářijovém týdnu by poslanci měli projednávat tři návrhy zákonů řešících další osud druhé komory parlamentu- senátu. Jde o návrh skupiny koaličních poslanců, který v podstatě kopíruje na jaře odmítnutou vládní předlohu, návrh Ludvíka Motyčky (KDU- ČSL), jehož obsah byl rovněž již jednou odmítnut, a návrh ústavního zákona na zrušení senátu, jejž předložila Petra Buzková (ČSSD). Ani v případě přijetí některé z prvních dvou předloh by se již první volby do senátu nemohly konat ještě letos. Opozice se podle šéfa klubu ČSSD Zdeňka Trojana pokusí prosadit na program zářijové schůze i návrh Františka Kozla (ODS) převést provozní budovu ND zpět do vlastnictví divadla. Parlament by se měl v září zabývat i vládním návrhem ústavního zákona o vzniku územních celků. Ovšem vzhledem k tomu, že komise místopředsedy sněmovny Jiřího Vlacha (ODS) pro tuto otázku teprve sonduje názory jednotlivých stran a do 30. září má vláda poslance seznámit se svou koncepcí územní reformy, řada zákonodárců, zejména z ODA, je k rychlému schválení skeptická. Na přelomu listopadu a prosince by měl parlament projednat návrh zákona o státním rozpočtu ČR na rok 1995. Podle legislativního plánu vlády mají do konce roku poslanci mj. obdržet předlohy zákonů o orgánu pro ochranu osobních údajů, o vysokých školách, o předškolním, základním, středním a vyšším vzdělávání a o postavení církví a náboženských společností. Na popud výkonné rady ODS by ministerstvo financí mělo vypracovat návrh ústavního zákona o vyrovnaném státním rozpočtu. Zatímco legislativní plán vlády je závazný, podrobnější program sněmovny lze jen stěží předvídat, neboť závisí na politické vůli většiny stran. 
news Vrah tchána je ve vazbě Trutnov (jop)- Jedenačtyřicetiletý invalidní důchodce J. M. z Trutnova, který v pondělí v ulici Záduší po násilném vniknutí do bytu své manželky zastřelil dvěma ranami z ilegálně drženého revolveru svého tchána, strávil včerejší den již ve valtické vazbě. Je obviněn z trestného činu vraždy a omezování domovní svobody. Čin vykonal v opilosti. Důvodem jeho počínání byly rodinné rozpory. Pachatel vyhrožoval po vraždě i tchyni, že by zasloužila také zabít. Nakonec ženu ušetřil a odešel, sdělil k případu LN pracovník tiskového oddělení Policie ČR ing. J. Charvát. 
news Bulharsko prochází politickou krizí Sofia- Téměř 10000 lidí sympatizujících s antikomunistickým Svazem demokratických sil (SDS) včera demonstrovalo v Sofii na podporu předčasných voleb, jež by pomohly vyřešit vážnou politickou a hospodářskou krizi, která se ještě prohloubila po oznámení demise centristické vlády premiéra Ljubena Berova. Filip Dimitrov, předseda SDS, druhé nejsilnější parlamentní síly po socialistické (bývalé komunistické) straně, prohlásil, že pokud SDS ve volbách zvítězí, bude v oblasti financí nastolena železná disciplína. Příští vláda SDS vyhlásí válku mafii a urychlí privatizaci v zemi, dodal. Všichni řečníci na demonstraci vyloučili účast SDS ve vládě, která by byla vytvořena na základě současného parlamentu. 
news Ulster: protestanti v úzkých Reverend Paisley vykázán z Downing Street, předák IRA Adams jedná v Dublinu Jarka Stuchlíková, Belfast Gerry Adams, vůdce Sinn Fein, politického křídla Irské republikánské armády, byl 6. září poprvé v historii této strany uvítán v Dublinu v sídle parlamentu irským premiérem Albertem Reynoldsem jako přítel a významný politik. Reverend Ian Paisley, představitel radikálních ulsterských loajalistů, byl navečer téhož dne vykázán z Downing Street. Britská vláda určitě něco tají... IRA by přece nesložila zbraně jen tak... musel jim za příměří něco dát.., tvrdil Paisley. Slíbil, že si Majora podá a dozví se pravdu. Britský premiér schůzku s nekompromisním kazatelem neustále odkládal. Poslední setkání před několika měsíci vyústilo ve scénu, při níž papíry ze stolu létaly na všechny strany. John Major se rozhodl podobné scéně předejít. Hned v úvodu se Paisleyho zeptal, zdali přijímá jako pravdivé slovo britského předsedy vlády, že žádnou tajnou dohodu s IRA neuzavřel. Reverend Paisley se odpovědi vyhnul. Začal premiérovi předčítat stížnost na britskou vládu, Major znovu a netrpělivěji opakoval, zda Paisley věří slovu britského premiéra. Tato výzva byla opět ignorována a Paisley se pustil do čtení papíru, v němž hrubě obviňoval Británii ze zaprodání Ulsteru nacionalistickým katolíkům. Premiér kázání potřetí přerušil stejnou otázkou a když mu Paisley přečetl, že pouhé slovo premiéra nestačí, Major ukázal na dveře a řekl: V takovém případě další debata nemá smysl. Opusťte prosím tento pokoj a nevracejte se, dokud nebudete připraven přiznat, že nelžu, ale že mluvím pravdu. Poté se sám otočil k Paisleymu zády a odešel. Zatímco rozzuřený Paisley bubnuje na poplach a shání podporu všech unionistů, předák Sinn Fein Gerry Adams se vrátil z Dublinu s velkou slávou. Unionisté a i někteří konzervativní poslanci v Londýně odsuzují dublinský politický tah jako neslušný spěch, vždyť příměří je staré sotva týden, irský premiér Reynolds tvrdí, že příležitost je třeba chytit za pačesy. Během hodinové schůzky přiměl Adamse, aby podepsal naprostý a absolutní závazek k demokratickým a mírovým metodám při řešení politických problémů. Britská vláda se stále trápí nad tím, zdali IRA míní své příměří jako trvalé, či jenom podmínečné. Londýn obecně kritizuje Reynoldse, že to žene plnou parou vpřed. Dublin naopak považuje britské váhání za typický příklad hnidopišství. Britové připomínají, že jsou to nakonec oni, kdo nesou odpovědnost za bezpečnost a pořádek v Severním Irsku. Londýn cítí irský a americký spěch takřka jako vměšování. Irský premiér je však toho názoru, že čím dříve a čím pevněji přibije IRA na jednací židli, tím lépe pro všechny. Paisley a jemu blízcí vnímají nejnovější počiny irského premiéra Reynoldse jako pannacionalistické tažení. Teď- po Paisleyho ponížení v sídle britského premiéra- se staví proti dublinskému usmiřování s IRA s kalvínskou zatvrzelostí. 
comment Dračí emisar u kremelského orla Podpisy v Kremlu definitivně ukončily údobí čínsko- ruské konfrontace Milan Slezák, redaktor časopisu Týden Čínský drak opět jednou překonal tisíciletou nechuť k barbarským končinám za Velkou zdí a velkými pouštěmi. Nedosti na tom: vyslal do zemí, kde podle důvěryhodných autorit převládají chvostnatí bílí ďáblové, dokonce svého nejvyššího představitele. Regent na Dračím trůně, prezident a šéf strany Ťiang Ce- min, putoval od ruského orla (který je vlastně medvědem- což zcela odpovídá normám kraje, v němž se říjnová revoluce odbude v listopadu) k ukrajinskému trojzubci a posléze navštíví i galského kohouta. Ze zastávek na Ťiangově západní cestě je nejdůležitější a nejzajímavější Moskva. Mao Ce- tung se musí v hrobě obracet ještě svižněji než tehdy, kdy ho televizní dokument BBC obvinil z prznění děvčátek: nástupce Velkého kormidelníka, úhlavního nepřítele Kremlu, byl v onom nevzhledném hradě přijat nejen s povinnými poctami, ale také s otevřenou náručí. Neobvyklé výsady, jichž se Ťiangovi dostalo- směl například nocovat přímo v Kremlu- měly i těm posledním nedůvěřivcům dokázat, že údobí rusko- čínské konfrontace je definitivně u konce. O vůli obou partnerů udržet vzájemné vztahy minimálně na nynější dobré úrovni svědčí také podepsané dokumenty. Ten hlavní, politická deklarace, podepsaná Ťiangem a prezidentem Borisem Jelcinem, zaručuje, že sousedé, kteří se v 60. letech střetli v urputném válečném konfliktu, si už nebudou vojenskou hrozbou. Součástí deklarace je závazek nepoužít jadernou zbraň jako první. Další ustavení vzbuzuje u Středoevropanů a možná i u delfínů nepříjemné mrazení: říká totiž, že jaderné rakety budou mířit jinam než na území druhé smluvní strany. Jak ale po podpisu obdobného rusko- amerického dokumentu poznamenali analytici, návrat k původním cílům je otázkou několika hodin... Podepsaná deklarace rovněž zakotvuje zásadu, že ideologie nesmí škodit bilaterálním vztahům, a zavazuje zúčastněné strany k tomu, aby na svém území netrpěly skupiny, jež by ohrožovaly bezpečnost souseda. Ťiangův pobyt v Kremlu navíc rozřešil dlouholetý spor o část společných hranic: v minulosti šlo o to, kterými pouštními dunami má probíhat rozhraničovací čára; toto zhola nezajímavé území mohlo čínsko- ruským vztahům přitěžovat jen v dobách, kdy byli za nejskvělejší kartografy uznáváni ideologové. Jednání Ťianga s Jelcinem vybízí ke srovnání cesty, kterou Čína a Rusko v posledních letech ušly. Obě země se daly na reformy- a Rusko, které se jimi paradoxně nechalo oslabit, závistivě mžourá na mnohem úspěšnějšího souseda, jemuž experti předpovídají velkou budoucnost. Čínští vůdci však ve srovnání s Kremlem mají jeden obrovský handicap: poštvali před pěti lety svoji lidovou armádu proti svému lidu; na to se nezapomíná. Připomeňme, že útok projelcinovských vojáků na Bílý dům měl zcela jiný charakter. Před pěti lety radikalizovala návštěva Michaila Gorbačova v Číně po demokratizaci toužící pekingské studenty. Ťiangův pobyt v Moskvě je s to radikalizovat v Rusku síly, které sní o všem jiném nežli o demokracii. Hleďte, budou našeptávat komukoli, kdo bude řídit Kreml, hleďte, kam se až povznesla Čína se svou politikou železné pěsti! Jsou dva dobré důvody, proč jim nenaslouchat. Za prvé, čínský zázrak stojí a padá s čínskými podnikateli. I ten nejdrobnější je přičinlivý. Neuměl by pasivně čekat, až se postará Hospodin či báťuška prezident. A za druhé: euroamerický svět se povznesl, aniž k tomu potřeboval železnou pěst. Jde pouze o to, zda se vládcové Kremlu budou o tyto dobré důvody zajímat. 
news Saldo zahraničního obchodu se loni propadlo do pasíva GRAF Praha - Obrat zahraničního obchodu se loni zvýšil o 9.9 procenta. Dovoz vzrostl podle Českého statistického úřadu o 13.1 procenta a vývoz o 6.9 procenta. Saldo obchodní bilance České republiky bylo v loňském roce pasivní 12.5 miliardy korun. Schodek 17 miliard korun byl zaznamenán v obchodě se zeměmi bývalého Sovětského svazu. Dovoz ze států ESVO (Evropské sdružení volného obchodu) převýšil náš vývoz o 13.9 miliardy korun a z Evropské unie o 2.1 mld Kč. Naopak aktivního salda 6.8 miliardy korun dosáhla naše republika v obchodě se Slovenskem a 7.7 miliardy korun s rozvojovými státy. O 16.3 miliardy Kč byl úspěšnější český vývoz také v evropských státech s přechodovou ekonomikou, bez započtení zemí bývalého SSSR. Největším obchodním partnerem České republiky bylo v roce 1994 již tradičně Německo. 
news Za zpronevěru majetku bývalého SSM dva roky podmíněně Praha - Trest odnětí svobody v trvání dvou let se zkušební dobou pěti let uložil včera Obvodní soud pro Prahu 1 Jiřímu Uhlíkovi, bývalému generálnímu řediteli společnosti AGM. Ta spravuje objekty bývalého Socialistického svazu mládeže. Jiří Uhlík byl uznán vinným ze spáchání trestných činů zpronevěry a podvodu, jichž se měl dopustit v roce 1993, v době svého působení v čele AGM. Kromě trestu odnětí svobody vyměřil soud Uhlíkovi peněžitý trest ve výši 100 tisíc korun a povinnost uhradit více než 140 tisíc společnosti AGM. Pro podmíněný trest se soud rozhodl vzhledem k dosavadní beztrestnosti bývalého generálního ředitele. Trestní oznámení na J. Uhlíka podal Vladimír Hubáček, který jej v lednu 1994 v čele AGM vystřídal. Soud včera potvrdil jeho tvrzení, že Uhlík opakovaně vybíral z pokladny společnosti prostředky pro vlastní potřebu a přijímal zálohy na budoucí (ale nikdy neuskutečněné) pronájmy spravovaných objektů. Tím se nezákonně obohatil bezmála o 330 tisíc korun, dalších 170 tisíc si Uhlík vypůjčil pro vlastní potřebu, vyúčtoval je ale na výdajových dokladech AGM. Bývalý ředitel AGM i nadále jakoukoli vinu odmítá a tvrdí, že vše je pouze účetní nesrovnalost. AGM byla totiž úzce propojena s firmou Kepler, jejímž majoritním vlastníkem je právě Uhlík. AGM je podle něho naopak firmě Kepler mnoho dlužna. "Ze svých prostředků jsem AGM po celou dobu jejího fungování držel nad vodou," řekl Uhlík doslova. Zatím se ale nerozhodl, zda se proti rozsudku odvolá. 
caption Na puk se pokouší dosáhnout hokejka zlínského Z. Okála a lapačka slávistického brankáře Tótha 
sport Postupová jistota plzeňských hokejistů Praha - Plzeň ve včerejším 41. kole hokejové extraligy porazila Vítkovice a definitivně potvrdila svou účast v play off. Slavia přišla v posledních dvou minutách normální hrací doby o dvoubrankové vedení nad Zlínem. Remíza, která je však pro Slavii spíše ztrátou, jí nakonec stačila k tomu, aby v tabulce srovnala krok se Spartou a Vítkovicemi. Všichni tři kandidáti na osmou, poslední postupovou pozici do play off mají 37 bodů. Kladno - Č. Budějovice 2:3 Domácí začali lépe, již ve 2. minutě po střele Bláhy vedli. Kladenští bez zraněného Vejvody i nadále zkoušeli postřeh českobudějovického brankáře Turka. Okolo 10. minuty hosté hru vyrovnali a několikrát vystrašili Chlada. Branky se dočkali v 17. minutě po akci Horáka. Začátek druhé třetiny vyšel lépe hostům. Ve 22. minutě šli do vedení brankou Filipa Turka, o šest minut později zvýšil Rob. Poté Kladno přimáčklo hosty do obranné třetiny, ale výsledkem už byla jediná branka Bláhy ve 34. minutě. Rozhodčí: Svoboda - Furmánek, Grochol. Olomouc - Litvínov 3:0 Litvínov bez Alinče a Kysely byl poněkud aktivnější, ale Cagašovi ve 24. minutě pomohla tyč. Na druhé straně Navrátilovu střelu Orct dokázal ještě vyrazit, ale proti dorážce Brančíka byl již bezmocný. Rozhodující okamžik nastal v 48. minutě, kdy Fabián nikým neatakován prudkou střelou doslova prostřelil brankáře hostů. V závěru se předváděl mladý domácí útočník Kratěna. Dva jeho sólové nájezdy sice Orct zlikvidoval, ale proti jeho perfektní orientaci ve skrumáži tři minuty před koncem utkání byl bezmocný. Rozhodčí: Brada - Čížek, Novák. Plzeň - Vítkovice 4:1 Vítkovičtí se v úvodu utkání nechali zaskočit útočnou hrou domácích a deset minut se jen bránili, ale podržel je gólman Hudáček. Ten nakonec inkasoval v 16. minutě, kdy ztratil hokejku a plzeňský obránce Ruprecht v pohodě trefil odkrytou branku. Na 2:0 zvýšili domácí v 31. minutě - Živného akci zakončil Kucharčík. Ten samý hráč o dvě minuty později zajistil Plzni zisk důležitých dvou bodů. Rozhodčí: Kolísek - Pešan, Průcha. Vsetín - Sparta 6:1 Vsetínský Mařák využil v 9. minutě zmatek před Čapkem a bylo to 1:0. O pět minut později ale při střele Bruka nestačil dát k sobě betony Čechmánek a Sparta vyrovnala. Ve 28. minutě Tomek nastřelil tyčku, Vlach byl u odraženého puku první a strhl vedení na stranu domácích. Pak faul Hlinky na Čechmánka Spartu oslabil a Mařák jej trestal gólem. Když po další excelentní kombinaci Mařáka přidal Galkin čtvrtou branku, začali herně jistější domácí myslet na dva body. Rozhodčí: Homola - Brázdil, Halas. Pardubice - Jihlava 5:2 Přesvědčivější důkaz, proč se nacházejí až v suterénu tabulky, snad ani nemohly oba týmy podat. Až do poloviny zápasu se hrál utrápený hokej. Pardubičtí se probudili ve 31. minutě, když vstřelili během dvou minut tři branky, a tím rozhodli o výsledku zápasu. Účet druhé třetiny podtrhl ve 38. minutě svou druhou brankou Král, který si pak vzal poslední gólové slovo ještě tři minuty před koncem zápasu. Rozhodčí: Balej - Kostka, Sirotek. V 9. minutě, pět vteřin po návratu vyloučeného Maškarince, dal úvodní slávistický gól Hlinka. Zlín se sice několikrát dostal do nebezpečně vypadajících příležitostí, ale jinak domácím v aktivitě příliš nepřekážel. Hosté vyrovnali na začátku druhé třetiny brankou Huby a za pouhých 49 sekund se dostal puk podruhé za Tóthova záda. Rozhodčí gól však správně pro postavení útočícího hráče v brankovišti neuznal. Při střetu Rajnohy vstřelil Kupka druhou branku Pražanů a publikum v Edenu pak více než dění na ledě vzrušovaly ohlašované průběžné výsledky z ostatních stadiónů, kde se také bojovalo o play off. K nečekanému rozuzlení došlo až v úplném závěru. Nejprve sice Svoboda vstřelil třetí gól, ale pak během posledních dvou minut normální hrací doby dvakrát překonal Altrichtera, který ve druhé třetině vystřídal zraněného Tótha, Janků (podruhé při power play 15 sekund před sirénou). Prodloužení, i když v něm měli domácí 17 vteřin výhodu přesilové hry pět na tři, rozhodnutí už nepřineslo. 
invitation Rapoví Beastie Boys zahrají v Praze Nejslavnější bílá rapová kapela BEASTIE BOYS se konečně objeví i před českými fanoušky. Společně s newyorským hiphopovým diskžokejem, který si říká Hurricane, a s dívčí rap-jazzovou skupinou Luscious Jackson (kde hraje i původní bubenice Beastie Boys Kate Schellenbachová) se představí na pozvání agentury 10:15 Promotion zítra v pražské Sportovní hale na Výstavišti. Diváci se rozhodně mají na co těšit - minimálně poslední alba obou zmiňovaných kapel totiž naznačují skvělý zážitek. Beastie Boys (ve složení Adam Horowitz, Mike Diamond a Adam Yauch) vznikli již v roce 1981 v New Yorku, ale k dnešní hudební tváři měli tehdy daleko - začínali totiž jako kapela hardcorová. Netrvalo však dlouho a objevili rap - a s ním i svou vlastní identitu. Po řadě demosnímků a dvou EP-deskách debutovali v roce 1987 nadmíru úspěšným albem Licenced To Ill (vydaným u malé společnosti Def Jam). To je dodnes třetí nejprodávanější rapovou deskou. Následné nahrávce s názvem Paul's Boutique z roku 1989 se již tolik nevedlo - experimentální album bylo kritiky nemilosrdně strháno a co víc, fanoušky takřka ignorováno. Zpátky na výsluní popularity se Beastie Boys dostali až v roce 1992 s deskou Check Your Head, vydanou už na vlastní značce Grand Royal. Největší úspěch pro trojici bílých raperů však znamenal loňský rok, kdy se nejprve objevila kolekce starých demonahrávek a raných singlů pod názvem Some Old Bullshit a o několik měsíců později brilantní album Ill Communication. Singlová skladba Sabotage (doprovází ji videoklip parodující podřadné detektivky ze sedmdesátých let) se stala hitem na MTV. Navíc byla v soutěži této televizní stanice nominována v několika kategoriích za loňské nejlepší nahrávky. Vezmeme-li v úvahu, jakou tvrdostí se zmíněná píseň vyznačuje, její průnik do komerčních hitparád je víc než překvapivý. Sabotage bodovala nejen v rodné Americe, ale pronikla i do žebříčků evropských. A jak zní v živé verzi, uslyší fanoušci Beastie Boys jistě i zítra ve Sportovní hale. Podle informací, které LN sdělila agentura 10:15 Promotion, byla ke včerejšímu dni k dispozici zhruba ještě třetina vstupenek. 
comment Slovenská "aféra Susko" Ze zahraničního tisku Jestliže vedení Slovenského rozhlasu (SRo) nehodlá zrušit místo zpravodaje ve Washingtonu, ředitel Ján Tužinský by měl férově říct: "Chtěli jsme se zbavit Suska, Washington potřebujeme". Napsal to včera deník Pravda v souvislosti s "aférou", kterou vyvolala hrozba stávky 52 redaktorů SRo po údajně politicky motivovaném odvolání Petra Suska ze zpravodajského postu v USA. Tužinský, prý z ekonomických důvodů, uvažuje i o možnosti kumulované funkce washingtonského zpravodaje pro televizi, rozhlas i tiskovou agenturu TA SR. Hrozba "jediného pohledu" pro tři nejvlivnější média však nesvědčí o politické pluralitě, kterou garantuje slovenská ústava, konstatuje deník. Jeho komentátor vyjadřuje pochybnosti, že ředitel SRo při souběžném aktivním výkonu mandátu poslance HZDS dokáže udržet nezávislost a objektivitu veřejnoprávního rozhlasu. Opoziční deník Sme uvedl, že otevřený dopis 52 redaktorů SRo obdržel v pondělí i výkonný ředitel amerického Výboru pro ochranu novinářů William Orme. Jak známo, loni v listopadu Orme vyslovil v dopisu prezidentovi Michalu Kováčovi i předsedovi parlamentu Ivanu Gašparovičovi znepokojení nad způsobem, jakým vládní koalice ovládla po svém nástupu rozhlas i televizi. S obsahem dopisu, ale zejména s obsahem odpovědi M. Kováče na něj, vyjádřila koalice ostrý nesouhlas na lednovém zasedání parlamentu. Na jiném místě deník Sme uvádí, že před několika dny byli nuceni odejít ze SRo známí redaktoři zpravodajské relace Radiožurnál - manželé Anna a Ivan Sámelovi. "Odešli jsme, protože jsme museli. Po setkání s ředitelem Tužinským... jsme zjistili, že to, co od nás žádá, je z hlediska našeho svědomí a profesionálního postavení jednoznačně nepřijatelné," řekla deníku Sme bývalá moderátorka Sámelová, která společně s manželem patří k signatářům otevřeného dopisu řediteli. 
news OOP hrozí zbržděním jednání Káhira - Vysoký představitel Organizace pro osvobození Palestiny (OOP) včera připustil, že palestinské vedení zvažuje možnost zastavit mírová jednání s Izraelem a přizvat k nim další země, které by tak pomohly uvést v život křehkou dohodu o palestinské autonomii. "Myslím, že mírový proces by měl být radikálně a zásadně přehodnocen a měl by pokračovat za regionální nebo mezinárodní účasti," řekl člen výkonného výboru OOP Jásir Abid Rabbú v Káhiře před zahájením schůzky výboru věnované další strategii ve stagnujících izraelsko-palestinských rozhovorech o rozšíření palestinské autonomie. Palestinský představitel novinářům řekl, že případné zastavení rozhovorů je jednou z možností, o nichž bude výkonný výbor na dvoudenní schůzce v Káhiře diskutovat. Zdůraznil, že poslední izraelské návrhy na odblokování mírových rozhovorů "prakticky směřují k upevnění statu quo - izraelské okupaci západního břehu Jordánu a pásma Gazy". "Tvrdošíjná snaha Izraelců revidovat každý bod uzavřených dohod svědčí o tom, že jsme ve slepé uličce," dodal Abid Rabbú, podle něhož nezbývá než jednání zastavit. Mezi zeměmi, které by případně byly přizvány k novým jednáním, Abid Rabbú jmenoval Egypt, USA, Rusko, státy Evropské unie a Norsko. Schůzce předsedá šéf OOP Jásir Arafat, který do egyptské metropole přicestoval včera odpoledne. V Káhiře mezitím dalším kolem pokračovaly izraelsko-palestinské rozhovory o autonomii. Obě strany se zatím dohodly na účasti mezinárodních pozorovatelů ve volbách na palestinských územích. 
collection Paragrafy Namířenou pistolí měl donutit v sobotu muž, který se přihlásil na inzerát jako zájemce o koupi auta, majitele tohoto vozu, aby vystoupil. Pachatel poté z křižovatky ulic Na Fišerce a Na Šťáhlavce v Praze 6 ujel i s veškerými doklady k favoritu. Ostraha hotelu Palace v centru Prahy zadržela v sobotu 23letého Bulhara, který požádal ve zdejší směnárně o výměnu peněz, avšak předal o 7000 korun méně. Požár v baru Sarah v Praze 2, Jugoslávské ulici oznámil strážníkům včera v 1.40 Pavel K. (21). Přivolaní policisté zjistili, že oheň měl pravděpodobně zahladit stopy po krádeži. Brokovnici značky IŽ 27 ráže 16/16 ukrajinské výroby si bez povolení opatřil 24letý Miroslav P. z Humpolce. V pondělí ho vyšetřovatel obvinil z trestného činu nedovoleného ozbrojování. 
news Přijetí závazného volebního programu ČSSD je předčasné Praha - Podle předsedy centrální pražské organizace ČSSD Oty Novotného by strana na dubnovém sjezdu měla namísto závazného volebního programu přijmout raději soubor politických rezolucí. Ty by se měly vztahovat k aktuálním politickým otázkám. Přijetí volebního programu ve formě "simulovaného vládního prohlášení", jehož návrh včera vedení sociální demokracie rozeslalo členům ústředního výkonného výboru ČSSD, považuje Novotný v tuto chvíli za "naprosto předčasné". O takto zásadním dokumentu by se podle něho mělo rozhodnout až začátkem příštího roku. "Domnívám se, že by strana nyní neměla schvalovat volební program, který by podrobně mapoval vládní resorty. Raději bychom se měli orientovat na rezoluce ke konkrétním aktuálním otázkám," zdůraznil Novotný. Přijetí volebního programu ještě letos označil za taktickou chybu. "Mnoho věcí se bude v tomto roce vyvíjet a mnoho informací zatím k napsání dobrého programu nemáme k dispozici," vyslovil se člen politické komise pražského ústředí ČSSD Ota Novotný. "Myslím, že myšlenka aktuálních politických rezolucí by na sjezdu mohla mít dobrý ohlas," řekl zpravodaji LN. O osudu volebního programu by měl ÚVV rozhodovat na svém březnovém zasedání. Novotný připustil, že v případě neúspěchu myšlenky "aktuálních rezolucí" při jednání ÚVV přednese své návrhy na dubnovém sjezdu strany v Bohumíně. Oficiální návrh volebního programu ČSSD vychází podle Novotného z rozvahy, která nepřihlíží k pravděpodobnému tématu parlamentních voleb, které by se měly konat příští rok v červnu. 
news Za vysokou školu studenti platili už za první republiky Praha - Argumenty těch, kteří tvrdí, že školné nemá v našich zemích žádnou tradici, vyvrací Ústav pro informace ve vzdělávání. Podle jeho údajů se v předmnichovském Československu neplatilo školné pouze na třech typech škol: na národních školách, na měšťankách a na učitelských ústavech. Na vysokých školách technického směru platili studenti 150 Kč za každý zapsaný semestr. Na univerzitách se vybíralo tak zvané kolejné, které však nemělo nic společného s ubytováním. Šlo o poplatek za každou týdenní zapsanou hodinu. Činil nejméně 8 Kč. Inkasovaly se také "zkušební taxy", které šly přímo do kapes zkoušejících učitelů, a rovněž poplatky za promoce. Od školného a kolejného mohli být však nemajetní studenti částečně nebo plně osvobozeni. ČTK přinesla v minulých dnech informace o školném v některých evropských i zámořských zemích. Vyplynulo z nich, že zatímco například v Rakousku je výuka na vysokých školách zcela bezplatná a v Británii ji zatím rovněž hradí stát, ve Francii a v Belgii studenti platí. Částky však nejsou příliš vysoké (na lékařské fakultě podle odbornosti 1000 až 3900 franků ročně) a existuje zde také systém sociálních stipendií. Průměrné školné na čtyřletém oboru na americké soukromé univerzitě bylo loni téměř 15000 dolarů, na veřejné přes 6000. V Polsku je studium na státních vysokých školách bezplatné, školy však mohou vybírat školné za večerní, dálkové nebo postgraduální studium. Výsledkem je, že mnoho univerzit omezuje počet studentů přijímaných na denní studium a rozšiřuje placené formy. Na soukromých vysokých školách se ovšem platí každý druh studia. Například na privátní Vysoké škole obchodu a administrativy činí jen zápisné 450 amerických dolarů a za každý semestr se platí 825 dolarů. 
news Splácení školného nebude podle výpočtů bolestivé Praha - Běžná měsíční splátka na školné bude pravděpodobně odpovídat dnešním 220 a později dokonce 100 korunám. Vyplývá to z modelového výpočtu, který včera novinářům poskytlo vedení ministerstva školství. Na jeho základě si lze udělat představu o finančním zatížení vysokoškoláka eventuálním školným. Model počítá s nadprůměrným poplatkem 8000 Kč ročně a předpokládá, že si student v bance půjčí polovinu této částky, protože druhou si vydělá na prázdninové brigádě. Dluh začne splácet dva roky po absolvování pětiletého studia a bude jej umořovat celkem osm let. Kalkuluje se s 10% inflací, 10% ročním nárůstem platu a 12.5% úrokem na půjčku od banky. Dále s platovým zařazením v prvním stupni 9. platové třídy v prvním roce splácení a 10. třídou v posledním roce. Podle modelového výpočtu bude výsledná měsíční splátka 425 Kč, což by mělo představovat 4.3 % platu v prvním roce splácení a 1.6 % platu v posledním roce. Vztaženo k současné výši platu začínajícího absolventa vysoké školy to odpovídá dnešní měsíční splátce 220 Kč na počátku splácení a 100 Kč na konci. Další informace na straně 2 
news Produkce oceli stoupla Krok drží i východní Evropa bez bývalého SSSR Brusel - Celková světová produkce surové oceli v lednu vzrostla na 60.7 miliónu tun, o 6.9 procenta v meziročním porovnání. Oznámil to v pondělí Mezinárodní ústav pro železo a ocel. V západní Evropě jako celku stoupla produkce oceli o 12 procent na 14.5 miliónu tun a v Evropské unii o 11.5 procenta na 13.3 miliónu tun. V porovnání s výsledky ledna 1994 byla produkce oceli v USA letos o 11 procent vyšší a dosáhla 8.1 miliónu tun. Ve východní Evropě bez bývalého SSSR dosáhla celková produkce surové oceli 2.6 miliónu tun, o 8.6 procenta víc než před rokem, zatímco celková produkce v bývalých státech SSSR klesla na 6.1 miliónu tun, o 3.9 procenta v meziročním porovnání, ale byla o 3.4 procenta vyšší než v prosinci 1994. 
news Zabavený hotel Ohře jde do dražby Sokolov - Finanční úřad v Sokolově hodlá v úterý 28. února vydražit místní hotel Ohře, který zabavil uvězněnému podnikateli Karlu Haisovi, a získat takto dlužné daně. Odhadní a současně vyvolávací cena hotelu včetně příslušenství a pozemku je stanovena na 17.6 mil. korun. Podmínkou účasti v dražbě je složení dražební jistoty v poloviční výši. Šestipodlažní hotel v centru okresního města má kapacitu 220 lůžek, restauraci pro 60 hostů, dva salónky s 50 místy, cukrárnu pro 40 návštěvníků a letní terasu se stejnou kapacitou. Byl postaven před jedenačtyřiceti lety a životnost má sto let. 
description Penzijní fond Everest má licenci Praha - Univerzální penzijní fond Everest, který v pondělí obdržel licenci ministerstva financí, chce nabízet penzijní připojištění se státním příspěvkem od 1. dubna. Fond nabídne penzi starobní, invalidní, výsluhovou (všechny na dobu určitou i doživotní), pozůstalostní penzi na dobu určitou, odbytné i jednorázové vyrovnání. Fond, který chce patřit ke skupině silnějších penzijních fondů, bude otevřeným pro všechny skupiny obyvatel. Základní jmění fondu, jehož zakladatelem je se stoprocentní majetkovou účastí Harvard Group, činí 25 miliónů Kč, přičemž rezervní fond dosahuje dalších pěti miliónů Kč. 
topic_interv Trachta nehlídá hráče v hospodách Plzeň - Po vítězném utkání 4:1 nad Vítkovicemi se notně ulevilo plzeňskému trenérovi Karlu Trachtovi, který po dvouleté výkonnostní krizi v klubu dokázal přivést mužstvo do play off. "Spadl mi kámen ze srdce, hlavní cíl sezóny máme za sebou. Abych řekl pravdu, ani nevím, jak se mi to podařilo. Volil jsem stejný postup jako před třemi roky, kdy jsem tu trénoval naposledy. Vsadil jsem na disciplínu a hráči to akceptovali. Řekl jsem jim, že jsou profíci, tak ať se podle toho zařídí, že já je nebudu chodit hlídat do hospod," objasňuje Karel Trachta a zároveň přiznává, že jeho týmu hodně pomohla reprezentační přestávka během Švédských her. "Potřebovali jsme se dát dohromady. V lednu od nás odešel Martin Straka, zranili se oba brankáři a kapitán Vlček a přišel určitý pokles. Neuvěřitelně jsme se trápili hlavně doma. Po přestávce jsme si odvezli bod ze Slavie, porazili Vsetín i Vítkovice a herní pohoda je zase tady." 
news Smrt basketbalisty Fabriano - kysličníkem uhelnatým unikajícím z ohřívače teplé vody se zřejmě otrávil americký basketbalista Samuel Mitchell, který působil v druholigovém italském klubu Fabriano Turboair. mrtvého čtyřiadvacetiletého hráče našel v bytě jeho trenér. 
news Terrex prosí o půjčku Praha - Finanční krize v druholigovém fotbalovém klubu Terrex Kladno dosáhla pravděpodobně vrcholu. Oddíl totiž požádal fotbalový svaz o půjčku ve výši 800 tisíc korun. "Poslali žádost, jestli bychom jim nemohli dát peníze na překlenutí určité doby. To nepřichází v úvahu, maximálně jim můžeme uvolnit 200 tisíc z kauce, kterou museli před sezónou složit," řekl LN sekretář Ligové komise František Sahula. Jedinou šancí je pro Terrex jednání se STES, aby agentura v předstihu vyplatila splátky z projektu STES. Příčinou problémů je mj. i návrh letecké společnosti ČSA na konkursní řízení na firmu Air Terrex, která patří prezidentu fotbalového klubu Martinu Michalovi. Ten je zakládajícím členem Unie majitelů fotbalových klubů, která před nedávnou valnou hromadou tvrdě kritizovala svaz a slibovala založení Fondu ekonomické rezervy z vlastních prostředků. Bez ohledu na výsledek jednání vzrůstá nervozita hráčů Terrexu, podle informací LN se minimálně tři opory týmu sháněly po angažmá v druholigovém Xaverově. 
review Ilustrátor nálady Galerie Někteří výtvarní autoři, kteří vyšli z alternativního neoficiálního proudu a odborně se nikde neškolili, mají proti nejmladší umělecké generaci relativní časové zpoždění a na rozdíl od ní i jinou zkušenost. Mnozí z nich zůstali solitéry, neúčastní se většinou ani kolektivních výstav, jejich ambice často mají "nepraktické" cíle. Patří k nim například okruh umělců hájených Respektem a Revolver Revue, kde najdeme vzácná individua. Z trochu jiného soudku jsou pak opozdilí studenti, mezi které patří i Roman Trabura (1960), malíř působící mimo hlavní proudy i skupiny. Je svérázně svůj či nemódně eklektický. Jeho svět, do kterého nyní můžeme vstoupit v pražské galerii Fronta, je plný fantasmagorie, kýče, mystiky, surreálna a citů. Z formálního hlediska sahá od insitního projevu po polohu expresívní. Tematicky je Traburův svět spontánní a jednoduchý, bez intelektuálních konceptů: zachycuje okamžiky, jež ho okouzlily, náladu, barvy, zajímavé předměty. Všímá si krajin, lesa, zvířat, oblohy, ztichlé večerní ulice. Kdyby se daly postmoderní postuláty nadiktovat, vypadal by Trabura jako jejich vzorný služebník. Řadí tradiční vedle banálního, kříží vysoký i nízký styl. Jen rozpětí možných kódů, ke kterým se obsah vztahuje, se nezdá příliš široké. Jako by byl vlastně určující jen jeden - situační metafora, stále dokola se obměňující. Trabura nemůže vystoupit ze svého stínu. Snad jen ve velkoformátových leteckých pohledech na město přesahuje malíř sám sebe. Stále však cítíme nějaká závaží, která jako by vlekl za sebou - silná atmosféra jeho obrazů by potřebovala více opravdové svobody. Autor studuje na Akademii výtvarných umění, bez níž by se však už dnes zřejmě obešel. Možná je víc ilustrátorem nálady, podobně jako například brilantní Pavel Reisenauer z Respektu. Aby Trabura dosáhl malířského gesta Střížkova či Mainerova (k jejichž obrazům lze jeho díla na první pohled přirovnávat), nesměl by v sobě mít dvojníka-našeptávače, který ho podivně tlumí v rozletu. 
collection Krátce Podle názoru německého ministra obrany Volkera Rüheho se bude moci Severoatlantická aliance rozšířit do východní Evropy ještě před rokem 2000. Vzhledem k tomu, že události v Čečensku neohrožují žádné další země s výjimkou Ruska, však není důvod přijímání nových členů do NATO urychlit, řekl ministr a dodal, že mezi novými členy NATO by šlo "v první řadě" o Polsko. Představitelé stran Maďarské koalice, zastupující ve slovenském parlamentu půlmiliónovou maďarskou komunitu, zveřejnili v Bratislavě text dopisu, jímž chtějí Radu Evropy upozornit na připravovaná diskriminační opatření slovenské vlády vůči menšinám. Generální tajemník NATO Willy Claes vyloučil možnost, že by v důsledku spojení svého jména s úplatkářskou aférou italské firmy Agusta odstoupil. Claes včera popřel jakoukoliv vinu, ale přiznal, že se zúčastnil schůzky předáků vlámské Socialistické strany v lednu 1989, během níž padly narážky na případnou provizi od firmy Agusta. Vedoucí představitelé strany podle něj tehdy tuto možnost odmítli. Mzdová stávka v bavorském kovoprůmyslu může zítra začít. Podle sdělení odborového svazu IG Metall se pro ni ve více než 600 bavorských podnicích vyslovilo 88.36 procenta odborářů. 
news Pasqua prý nabídl demisi Paříž - Francouzský ministr vnitra a územního plánování Charles Pasqua nabídl v pondělí premiérovi Balladurovi svou demisi. Balladur Pasquův odchod z vlády odmítl, ale možná jen prozatím. Napsal to včera francouzský satirický týdeník Le Canard enchainé, jehož zdroje jsou zpravidla velmi spolehlivé. Pasqua, který patří k rozhodným zastáncům premiérovy kandidatury na francouzského prezidenta, si podle listu chtěl nabídkou demise ověřit nynější Balladurův postoj. V úterý totiž premiér změnil svůj původní přístup k případu odposlechu telefonních rozhovorů Schuller-Maréchal, který mu značně pošramotil jeho dosud čistý politický profil, a překvapivě označil postup policie za protiprávní. "Charlie (Pasqua) má blíž k vyhazovu než k Matignonskému paláci," napsal list s narážkou na Pasquovu představu, že v případě Balladurova prezidentského vítězství zasedne sám do křesla předsedy vlády. Balladur si zatím vynutil demisi policejního ředitele Jacquese Franqueta - byť je zcela nemyslitelné, že ten by něco podnikal bez Pasquova vědomí. Situace je komplikovanější pro ministra vnitra i tím, že ho s Didierem Schullerem, který podle soudců odposlech požadoval, pojí velmi těsné přátelské svazky. 
comment Rudé právo psalo Poznámka Pan Alexander Mitrofanov z Rudého práva mě v článku "LN se chlubí cizím peřím" před svými čtenáři obviňuje, že jsem prý na víkendovém sněmu Svobodných demokratů zcizil rozhovor s Pavlem Rychetským. Skutečnost je méně dramatická. Krátce po projevu bývalého místopředsedy vlády jsem za ním zašel se záměrem, zeptat se na důvody jeho odchodu z politiky. Právě mluvil s jedním z delegátů a pokynul mi, abych počkal. Za chvíli přišel pan Mitrofanov a zdvořile se mě optal, zda bychom nemohli udělat rozhovor společně, zvláště - jak jsme si hned řekli - , když se chceme zeptat na tytéž otázky. Později se k nám přidal i kolega z ČTA. Počítal jsem, že rozhovor s Pavlem Rychetským vyjde i v pondělním Rudém právu. Názor pana Mitrofanova, že jsem měl automaticky zpracovat interview do jiného žánru, není obecný novinářský kánon. Není také jen mou vinou, že jsme se společně nedomluvili na způsobu zveřejnění. Mou chybou nejspíš bylo, že jsem neupozornil kolegy, aby v rozhovoru nepoužili standardní hlavičku: politik XY v rozhovoru pro LN. Pro mě z toho vyplývá jediné: Už nikdy nesvolit, aby při mém rozhovoru byl přítomen někdo z Rudého práva. 
news Poslanci kulturního výboru nechtějí měnit data státních svátků Praha - Státními svátky ČR by i nadále měly zůstat 8. květen a 28. říjen. Tento názor zastává kulturní výbor Poslanecké sněmovny, který včera posuzoval návrhy zásad zákona o státních svátcích vypracované dvěma skupinami poslanců v čele s P. Tollnerem (KDS) a J. Drápelou (ČMUS). Výbor nesouhlasil se zavedením státního svátku 28. září (Den české státnosti) a 1. ledna (Den vzniku ČR), ani s vyřazením 8. května. Oba státní svátky by měly zůstat dny pracovního volna. Tollnerově i Drápelově skupině poslanci doporučili, aby v konečném návrhu zákona za svátky - tj. rovněž dny pracovního klidu - společně stanovily Nový rok, pondělí velikonoční, 1. květen, 5. a 6. červenec, 1. a 2. listopad (Všech svatých a památka zesnulých) a 24., 25. a 26. prosinec. Nově zavedené "dušičkové" svátky mají být mj. příležitostí ke vzpomínce na oběti všech válek. Památnými dny našeho státu by podle členů kulturního výboru sněmovny do budoucna měly být: 6. leden (Tři králové), 7. březen (narození TGM), 28. březen (narození J. A. Komenského), 7. duben (založení Univerzity Karlovy), 5. květen (povstání v roce 1945), 27. červen (poprava Milady Horákové), 28. září (sv. Václav) a 17. listopad (Den studentů). 
news Slovenské děti budou v Mostě adoptovány Most - Otevřít slovenským dětem již dva roky zavřené dveře do náhradních českých rodin se rozhodli pracovníci mosteckého Dětského domova pro děti do tří let. Uvedl to včera jeho ředitel Milan Válek. Dodal, že posledním impulsem k tomuto kroku byl postup ministerstva práce a sociálních věcí. To sice vydalo pokyn, že slovenské děti nelze umisťovat do náhradní rodinné péče v ČR, ministr Jindřich Vodička však obvinil v tisku z neřešení tohoto problému kromě soudů právě sociální pracovnice a ředitele dětských domovů. Prvním slovenským dítětem z mosteckého domova, které by mělo v brzké době získat české rodiče, je třiapůlletý romský chlapec. 
comment Koruna tvrdou měnou Vláda včera schválila návrh zásad nového devizového zákona. Připravované změny znamenají mohutný posun, který naši korunu zařadí do exkluzívního světa tvrdých měn. Po zavedení vnitřní směnitelnosti v lednu 1991 jde o druhý "velký skok" v měnové oblasti. Něco podobného se již nikdy nebude opakovat. V příštích třech letech sice ještě postupně dojde k další liberalizaci, tyto změny se však budou vesměs týkat kapitálových toků a běžný občan je bezprostředně nepocítí. Nový devizový zákon také bude mít zcela novou koncepci. Jestliže ten současný deklaruje, co je povoleno, příště již půjde pouze o nevelký - a průběžně stále se ztenčující - výčet toho, co je zakázáno. Zakázáno bude vskutku nemnohé. Stihne-li parlament projednat a schválit devizový zákon ještě do prázdnin, pak ve druhé polovině roku běžného smrtelníka bude zajímat asi pouze přetrvávající zákaz vedení peněžních prostředků - v české i cizí měně - na účtech v zahraničí. Jinak nic. Právě tato operace byla i v některých západních zemích blokována až do konce osmdesátých let. Jestliže v lednu 1991 byla zavedena takzvaná vnitřní směnitelnost, znamenalo to zrovnoprávnění přístupu osob i podniků k tvrdým měnám. Konec devizových příslibů, konec devizových přídělů, konec devizové korupce. K zahraničním měnám získal přístup každý (byť u fyzických osob pouze do výše limitu) podle chuti, podnikatelské úvahy či stavu korunového účtu. Česká měna však stále zůstávala platidlem výhradně vnitrostátním a od měn konvertibilních byla oddělena. S tím je nyní definitivně konec. Česká koruna tedy nejen že bude použitelná pro nejrozmanitější platby do zahraničí, ale zejména bude umožňovat bezprostřední zapojení české ekonomiky do světového hospodářství. Zmizí mnohé dosavadní bariéry, které znesnadňovaly kontakt se světem, a tak nyní bude možné mnohem pružněji využívat nabízejících se příležitostí. Zazní jistě otázka, zda na konvertibilitu koruny máme. Nepochybně ano. Na makroekonomickou rovnováhu si začínáme zvykat jako na něco zcela běžného. Platební bilance státu je v přebytku a devizové rezervy se blíží devíti miliardám dolarů - což vzhledem k velikosti našeho zahraničního obchodu převyšuje stav většiny vyspělých zemí. Otázka nyní už ovšem stojí jinak. Nikoli jestli si směnitelnost můžeme dovolit, ale zdali si ještě můžeme dovolit "luxus" ji nemít. 
news Kontejnery plují po Labi Praha - Pod názvem Labe/Elbe Container Line budou od 1. března provozovat říční přepravu kontejnerů na trase Praha - Hamburk - Praha firmy Československá plavba labská a Deutsche Binnereederei. Připraveny jsou pravidelné týdenní odjezdy z Prahy a Hamburku podle pevného jízdního řádu s dobou přepravy osm dnů po proudu řeky a 11 dnů proti proudu. Labe/Elbe Container Line bude nabízet komplexní službu od zabezpečování překladní činnosti až po organizování rozvozu kontejnerů k zákazníkovi. ČPL je podle svého prohlášení přesvědčena, že toto nové přepravní společenství bude zárukou opětného zvýšení zájmu o vodní přepravu za předpokladu zvýšené akviziční činnosti zejména na území Německa. 
news TelSource se uchází o SPT Telecom Praha - Společnost TelSource, kterou založily PTT Telecom Netherlands a Swiss Telecom, se bude ucházet o 27procentní podíl v SPT Telecom. Oznámil to včera zástupce PPT v Praze Frans Menting. Majoritní podíl v nově vytvořené společnosti bude mít nizozemská telekomunikační firma a zbylou část budou vlastnit Švýcaři. TelSource má podle podepsané dohody podporovat americká společnost AT &amp;T. Nový podnik nabízí českým telekomunikacím kromě technických, manažerských a obchodních zkušeností také možnost dlouhodobé spolupráce se společenstvím Unisource a Uniworld. PTT Telecom je hlavní společností, která zajišťuje v Nizozemsku telekomunikační služby. Swiss Telecom je provozovatelem telekomunikačních služeb, přičemž jeho roční příjmy dosáhly předloni 6.4 miliardy dolarů. 
news Daňové úlevy malým spisovatelům! Praha - Rozpočtový výbor parlamentu rozšířil včera daňové zvýhodnění malých pivovarů i na malé spisovatele. Protože velkých spisovatelů u nás mnoho není, týká se úleva bezmála dvaceti pěti tisíc spisovatelů. Malý spisovatel je podle rozpočtového výboru počítán tak, že napíše ročně méně než sto deset stran, nebo že význam toho, co napsal, je malý. Novela, která by zvýhodnila další malé umělce, se připravuje. Oba naši velcí spisovatelé, na které se zvýhodnění nevztahuje, se proti rozhodnutí výboru ohradili. 
sport Záchrana oslavou kulatin Zůstane-li v Bohemians liga, skončí chudé časy Praha - Zachovat si prvoligovou příslušnost je cílem Bohemians Praha pro letošní rok, kdy klub slaví 90. výročí založení. "Mužstvo potřebovalo doplnit obranu i útok, což se nám příchodem Vrtišky, Borodina a Dvirnika podařilo," říká trenér František Barát. Tito hráči přicházejí na hostování, celkem mají "klokani" vypůjčeno od jiných klubů šest fotbalistů. "Záchrana je alfou a omegou budoucnosti klubu. Když se to podaří, chceme většinu těchto hráčů získat natrvalo na přestup. Měli bychom na to i peníze, protože někteří sponzoři vstoupí do klubu až ve chvíli, kdy bude ligová jistota. Pak by v Bohemce skončily chudé časy," pravil manažer Dalibor Lacina. Nyní klub potřebuje na holou režii (bez přestupů) 15 miliónů korun, přičemž 40 procent rozpočtu kryje společnost Passerinvest. Nadále se jedná o příchodu Pavlíka ze Žižkova. "Není pravda, že bychom ho nechtěli kvůli tomu, že u nás zůstal Jarolím. Když hráli vedle sebe, do zelí si nelezli, jak si někdo myslí," tvrdí Barát. "Klokani" prý umožní Pavlíkovi v "dolíčku" trénovat, budou ho případně i platit a jeho přestup chtějí do léta realizovat. Přišli: Dvirnik (hostování ze Sparty), Vrtiška (hostování z Ústí), Borodin (hostování ze Spartaku Moskva). Odešli: Šimurka (Viktoria Žižkov), Lang, Galo, Smola (hostování v Terrexu Kladno), Obermajer (Chrudim), Vacek (hostování v Pelhřimově). 
news Manažer Baníku se vzdal funkce Ostrava - Manažer fotbalového klubu Baník Ostrava Jan Pavliska se vzdal svého členství v ligové komisi ČMFS. "Nepovažuji za fair play, když jsme z objektivních důvodů požádali o přeložení ligového utkání s Drnovicemi a předseda ligové komise pan Novák naši žádost vůbec nepředložil k projednání," uvedl Pavliska na vysvětlenou ke své demisi. Baník má hrát v neděli 5. března v Plzni, na úterý a středu je šest jeho hráčů v širší nominaci pro reprezentační utkání s Finskem ("áčko") resp. Litvou (tým do 21 let) a hned v pátek mají Ostravští na programu televizní zápas s Drnovicemi. Ten chtěl Pavliska přeložit na neděli. "Drnovice nemají žádného reprezentanta, za druhé zápas s Litvou byl sjednán narychlo a původně se s ním nepočítalo. Šlo tedy o výjimečný případ a mělo se nám vyhovět," říká Pavliska. Připomíná v této souvislosti, že novým místopředsedou svazu se stal Jan Gottvald, donedávna předseda Drnovic. 
plot TABU: Transsexuální manželství Dopis pana Jana začínal: "Vážení, jsem transsexuál a nabízím vám povídání o tomto problému. Narodil jsem se jako žena, prodělal operace a matriční změny, abych se stal mužem. Také má žena je ochotna hovořit o této problematice, jak ji vidí žena, která se ženou narodila, chce mít děti a vzala si transsexuála..." Transsexuál je člověk mající psychosexualitu opačného pohlaví. Pokud se rozhodne pro změnu pohlaví, čeká ho obtížná cesta k vytoužené podobě spojená s velkým stresem. V pořadu TABU, který začíná dnes večer ve 22.50, si mimo jiné budeme povídat jak takový svazek prakticky funguje a zda si dítě v takovém manželství nemůže odnést negativní následky. S odborníkem, kterým pro tento večer bude MUDr. Ivo Procházka ze Sexuologického ústavu v Praze, přinesou rozhovor zítřejší LN. 
plot R. Burton se vrací Anglický herec Richard Burton (1925 až 1984) se vrací do Londýna ve své nesmrtelné kreaci legendárního Hamleta. Filmový záznam broadwayské inscenace Shakespearova dramatu se bude nejprve promítat v Britském národním filmovém divadle a poté v divadle ve West Endu. Podle producenta snímku Paula Brownsteina jde o jedinečný moment divadelní historie. 
essay Nebezpečí jednoduchých světů Nad články našich postmoderních liberálů mívám pravidelně pocit, že jsem se znovu ocitl v důvěrně známém tunelu průzračné jednoduchosti konečných řešení. Jeho lákavý svit spásného východiska nicméně vzbuzuje stará podezření, že skutečný svět a život jsou někde jinde. Jako zatím poslední příklad může sloužit uvažování Dušana Třeštíka "Tento způsob národa" (LN 18. 2. 1995) Třeštíkův svět myšlení o národu je, řečeno s klasikem, jasný a zřetelný. Člení se, jak jsme ostatně po mnohá desetiletí slýchávali, na dva antagonistické tábory, a je tedy plně na místě zaujmout postoj spravedlivě stranický. Autor nás pro jistotu nenechává na pochybách, která z oněch dvou je stranou pokroku, světlých dnešků i zítřků ve srovnání se zabedněným tmářstvím reakčních pověr. Čtenáři se ocitají na jedině správné straně barikády jen tehdy, zvolí-li současné dědictví původního osvícenského pokroku, a sice jeho zbytkový rozum v podobě občanského principu. Ten nyní hájí svou při s "popletenou mytologií rodu a krve" nebo také jazyka, a naštěstí již konečně převládá. Nadto má nynější český stát úžasnou výhodu. Je totiž etnicky stejnorodý, takže s anachronismem jazyka nejsou problémy. Kazimíra nicméně napadá, že by se nějaké ty menšiny našly, a že je o nich slyšet i ve spořádaných státech na západ od Aše. Třeštík osvícené čtenáře důrazně upozorňuje, že síly neosvíceného zla představující "balast starých pošetilostí," dosud nesložily ruce do klína ani v České republice, jež by se bez jejich necivilizovaných rejdů již brzy stala vtělením občanského principu o sobě a pro sebe. Nyní předvádějí, co dovedou při hádanici o chrám svatého Víta. Ona nacionalistická chátra je prý vlastně přirozeným spolčením potomků zaostalých nacionalistů, jakými byli Palacký, Jirásek a jejich komunistický pokračovatel Nejedlý. Domnívám se, že značně popletené je Třeštíkovo vidění světa českého nacionalismu, kde se bez uzardění přiřazuje komunistický propagandista a bývalý historik Zdeněk Nejedlý k filozoficky vzdělanému historikovi a přednímu českému politiku demokratického přesvědčení, Františku Palackému. U historika Třeštíka je to počínání notně ahistorické a po věcné stránce neudržitelné, byť propagandisticky nesporně přitažlivé. Pokud by se náš autor zabýval českým nacionalismem a jeho problémy důkladněji, než činí doposud (profesní specializací je ostatně historikem raného českého středověku), jeho zjištění by možná měla ke skutečnosti blíže. Mohl by i zjistit, že Palacký nebyl ani mělkým pokrokářem, ani konzervativním nacionalistickým sobcem, nýbrž evropsky důkladně rozhleděným tvůrcem koncepce národního života, jež vyrůstá z občanských hodnot lidských práv a k nim se rovněž v politickém ohledu upíná. Proti mytologii rodu, krve a jazyka Palacký nicméně nestavěl liberální poučky. Nenabízel mělce chápaný všelék občanského principu, jak je nyní, často v brožurkovém postmoderním balení, překládá náš autor, podobně jako jiní soudobí hlasatelé liberální víry. Místo toho kladl Palacký již ve své době důraz na nehlučnou skutečnost, jež taková zjednodušující vidění světa zásadně překračuje: úsilí o harmonizaci principu svobodného rozumu s principem autority. Zde spatřoval evropskou národní cestu české kultury a z ní vyrůstající politiky. Občanský princip lidských práv chápal jako její základní prvek, nikoli vyčerpávající cíl a smysl. Palacký proto nebyl ani omezeně nacionalistickým, ani abstraktně liberálním historikem, natož předchůdcem komunistického ideologa, akademika Nejedlého. Český národ nepotřebujeme "vymýšlet" podle povrchních liberálních schémat historika Třeštíka, protože jen takový není a stěží někdy bude. Šlo mu vždy o mnohem víc. Například o životní opravdovost, které nepostačují běžná liberální klišé, o podstatný vztah a život vůči tomu, co lidskou konečnost a společnost přesahuje a dává jim ověřitelný, byť riskantní smysl. Základní životní jistoty občanského principu zde zřejmě nebudou postačovat. I když, zejména v liberální demokratické společnosti, proti gustu... 
news Izraelská odveta v Libanonu Nábatijá/Sajdá - Odvetou za útok muslimských oddílů na tři postavení izraelské armády a jejích místních spojenců v jižním Libanonu ostřelovaly včera časně ráno izraelské jednotky libanonské vesnice. Informovaly o tom izraelské bezpečnostní zdroje. Podle těchto zpráv se útok muslimských oddílů soustředil na opevněná postavení izraelské armády a Jiholibanonské armády (SLA) v bezpečnostním pásmu jižně od Nábatije se zjevným úmyslem posádky vytlačit. Odveta izraelských sil byla namířena i na horskou oblast Iklim at-Toufáh nacházející se severně od příhraničního pásma podél libanonsko-izraelských hranic okupovaného izraelskou armádou. Uvedenou oblast využívají příslušníci proíránského Hizballáhu jako základnu k útokům proti izraelské bezpečnostní zóně. Hizballáh vydal v Bejrútu k včerejšímu střetu krátké prohlášení, v němž bez dalších podrobností pouze informoval, že jeho oddíly zaútočily proti postavení izraelské armády a jejích spojenců ze SLA. V pásmu včera při přestřelkách utrpělo zranění osm lidí. Toto pásmo včera nečekaně navštívil izraelský premiér Jicchak Rabin v doprovodu několika ministrů své vlády. Rabin prohlásil, že mírová dohoda mezi oběma státy může být uzavřena během devíti měsíců. Spolu s osmi ministry odjel přímo do Mardž Ujúnu, kde má sídlo velení SLA. Podle Rabina se musí libanonská vláda naučit vypořádat s "nepřáteli míru", jako je Hizballáh. Rozhovory mezi Izraelem a Libanonem jsou už delší dobu na mrtvém bodě. Bejrút trvá na tom, aby se Izrael zcela stáhl z jižního Libanonu, zatímco židovský stát žádá, aby libanonská vláda zakročila proti gerilovým skupinám. Libanonská vláda chce požádat OSN, aby se zasadila o zastavení bojů v jižním Libanonu. Izrael včera rozšířil námořní blokádu proti rybářům v jižním Libanonu na hlavní přístav Sajdá. 
essay České svátky, česká otázka a "naše tradice" Je na čase zabývat se odpovědně státními svátky. Měli bychom se vážně "bavit o tom, co jsou naše historické tradice", říká v Telegrafu poslanec Parlamentu Radim Špaček (proslulý objevnou teorií o keltských tradicích Dušiček na našem území). Hlavní smysl navrhovaného zákona o státních svátcích by totiž prý měl být v tom, že svátky budou "připomínat veřejnosti historické tradice této země nebo tohoto národa". Být na živu Zdeněk Nejedlý, musel by se zaradovat. Kvůli spravedlnosti je však třeba dodat, že stejně tak by se měli radovat "správní" konzervativci. Oba tábory si totiž představují, že dějiny jsou jakousi babiččinou krabičkou, z níž si každá doba podle svého vkusu vybírá cingrlata tradic, aby se jimi ověsila na sváteční bál. Něco na tom je, tradice takto opravdu fungují, omyl je pouze v tom, že jsou něčím zásadně jiným než dějiny. Jsou to tvrdě ideologizované patvary dějinných událostí, osobností a idejí. Fungují totiž vždy jako stavební kameny dobových ideologií, přičemž je nezřídka stejný kámen užit ve dvou naprosto odlišných stavbách. Svatý Václav mohl být jak knížetem, který "nedá zahynouti nám ni budoucím" v boji proti nacistům, tak patronem kolaborace. Uvádět tradice "na pravou míru" jejich poměřováním s nějakou přísně objektivní historickou skutečností je téměř beznadějné. Nejenom že jsou - jakožto ideologie - předmětem víry, a rozum zde tedy není argumentem, ale také proto, že i (historiky psané) dějiny jsou svým způsobem ideologické, i když "měkce". Mají-li totiž mít nějaký smysl, je ho do nich třeba vnést z vnějšku, to jest z historikovy současnosti. Pokud je píše dobrý historik, je to smysl kritický a vyvážený, nikdy ale není "čistě objektivní". Není to argument proti vědeckosti dějepisu, je to pouze konstatování hluboké lidskosti našeho poznání. Máme-li se tedy "bavit" o státních svátcích mladé České republiky, jsou tradice nejméně vhodným předmětem zájmu. Nejde o to vybrat něco případného z krabičky a přistřihnout to po způsobu Zdeňka Nejedlého pro potřeby stávajícího režimu (vzpomeňme si na jeho "pokrokové tradice českých dějin"). O co opravdu jde, řekl nejjasněji prezident republiky ve své nedávné zásadní promluvě o vztazích Čechů a Němců. Jde o národ, ne však o staré, svým původem kmenové společenství krve, "smečku štěkající na všechny, kteří k ní nepatří", nýbrž o národ moderní, občanský, národ otevřené společnosti. Do biologického, "kmenového" národa se rodíme, nic nás to nestojí a navíc v něm nalézáme pocit pohodlného bezpečí, do občanského národa vstupujeme a tuto odpovědnou volbu denně potvrzujeme svým občanským chováním. V tom prvním jsme nevolnou součástí mýtického kolektivu, v onom druhém jsme na sebe, na svou svobodu odkázanými jedinci. V prvním případě pochodujeme o svátcích pod prapory a křičíme hesla vymyšlená někým jiným, ve druhém skromně a každodenně pracujeme, myslíme a zodpovědně jednáme. Společnou máme především tuto zodpovědnost - je to ona, která zakládá národ. Lubomír Brokl poznamenal (LN z 21. února) na okraj prezidentova projevu, že svým způsobem znovu klade otázku, kterou Masaryk nazýval českou - otázkou po národní identitě. Debata o státních svátcích by proto měla být součástí diskuse mnohem širší, její výsledek - zdánlivě lhostejný seznam volných dnů - by totiž měl vypovídat o tom, kým jsme a hlavně kým chceme být. 
survey Mají oslavovat i Němci a Slováci? Anketa Lidových novin Mají se oslav 50. výročí osvobození od nacismu zúčastnit Němci a kde by měli být Slováci, na lavici vítězů, či poražených? Oldřich Kužílek (ODA), poslanec: Nevadilo by mi, kdyby na oslavy přijeli také nějací Němci, zejména pokud by jejich přístup k věci byl ve smyslu překonání bývalých střetů. Viděl bych velmi dobrou věc v tom, kdyby se podařilo přítomnost Němců na našich oslavách nebrat jako provokaci nebo národnostní problém. K roli Slováků se netroufám vyjádřit. Musejí se rozhodnout sami, jestli se hlásí k tehdy samostatnému, ale vlastně fašistickému státu, nebo spíš k SNP a tím i k ČSR. Tento proces je na Slovensku živý. Na lavici vítězů bych posadil myšlenku Československé republiky. Josef Janeček (KDU-ČSL), poslanec: Myslím si, že by účast Němců byla vhodná za podmínky, kdyby se vyřešily dosavadní problémy v česko-německých vztazích, tj. například odškodnění obětí. 50. výročí je k tomu krásnou příležitostí. Role Slováků ve válce je historicky strašně složitý problém. Je zjevné, že i slovenský fašistický stát byl svým způsobem vynucený, i když mnozí dělali kolikrát mnohem více, než bylo nutné. Nebral bych to však tak, že Slovensko stálo na straně agresora. Jiří Honajzer (ODS), poslanec: Pokud budou oslavy na vrcholné reprezentační úrovni, pak bude dobré, budou-li tu i představitelé Německa. Ovšem pokud si naši veteráni německou účast nepřejí, pak s nimi souhlasím. Nad postavením Slováků jsem nepřemýšlel. Je jasné, že by měli stát mezi všemi ostatními. Pavel Hirš (LSNS), poslanec: Válku vyhrály vítězné mocnosti a Německo snad takovou mocností nebylo. Proto si myslím, že by Němci neměli být pozváni. Možná jednou, až přebolí rány... Miloš Skočovský (ČMUS), poslanec: Nemám nic proti Němcům, ale zvát je zrovna na tento den? Nevidím důvod, aby s námi něco oslavovali. Se Slováky jsme v pětačtyřicátém společně nebojovali. Oni budou zřejmě oslavovat spíše směrem na východ. Vladimír Koronthály (KDS), poslanec: Němci by se samozřejmě měli zúčastnit. Je nejvyšší čas hledět dopředu i vzhledem k tomu, že většina našich občanů se narodila již po válce. Předpokládám, že oslavy budou vedeny ve smyslu uzavření jedné knihy a v našich pocitech převládne mír. Za tohoto předpokladu je otázka postavení Slováků irelevantní. 
news Nejčastějšími návštěvníky Temelína jsou školní děti Temelín/Praha - Možnosti navštívit Jadernou elektrárnu Temelín (ETE) využilo loni 17200 lidí, což je o 40 % víc než v roce 1993. Podle informací Střediska styku s veřejností ETE měly osmdesátiprocentní podíl na návštěvnosti školní exkurze. Zvýšený zájem o tuto problematickou stavbu je důsledkem rozsáhlé informační a reklamní kampaně, kterou ČEZ zaměřuje především do oblasti školství. Jak uvedl ředitel sekce komunikace ČEZ, Miroslav Novák, nabízí společnost školám pomůcky a informační materiály, které mají charakter vzdělávacích programů. Ty dávají učitelům možnost vysvětlovat problematiku energetiky a ekologie na praktických příkladech. Jde prý o výukový systém běžně využívaný ve všech anglosaských zemích. Školy mají o tyto vzdělávací projekty, vypracované podle slov M. Nováka nezávislými odborníky, značný zájem. Do tištěných materiálů včetně zmíněných výukových programů, které poskytuje školám za symbolické ceny, investovala loni společnost ČEZ 10 miliónů korun. Mimo to dotuje školám například náklady na dopravu na exkurze do Temelína. 
news Pobuřující reklamy budou asi staženy Praha - Dvě tiskové a tzv. billboardové reklamy doporučila Arbitrážní komise Rady pro reklamu na stažení z veřejné prezentace. Vyplývá to ze včerejšího zasedání komise. Z oběhu má být stažena reklama zachycující dívku uvázanou na kříži doprovázená sloganem Všechno potřebuje reklamu. Komise rady vyjádřila souhlas s názorem, že reklama je neetická a uráží náboženské cítění spotřebitelů. Za neetický byl rovněž označen billboard, který byl umístěn u dálnic a inzeroval počítače se sloganem Neomezená rychlost. 
collection Krátce Během tří let uzavře Maďarsko své uranové doly a v mezidobí postupně sníží těžbu uranové rudy. V roce 1998 bude zlikvidován provozovatel dolu firma Mecsekuran Kft i její mateřská firma Mecseki Ercbanyaszati Vallálat a tím skončí celá desetiletí těžby uranu v Maďarsku. Americký prodejce počítačů Hewlett-Packard ve čtvrtek oznámil, že má v úmyslu postavit v Irsku závod na výrobu barvicích kazet, aby podpořil svůj rostoucí obchod tryskovými tiskárnami v Evropě. Projekt si vyžádá investice více než 157.5 miliónu USD. 
news Lidí bez práce má být letos v Číně dvojnásobek Peking - Podle oficiálních odhadů se v Číně letos více než zdvojnásobí počet nezaměstnaných. Narůstající počet lidí bez práce je jedním z průvodných jevů probíhající hospodářské reformy, při níž nevyhnutelně dochází k rušení a bankrotování mnoha neefektivních státních organizací. Polovina z nich s přibližně 110 milióny zaměstnanci nyní neprosperuje. Některé čínské podniky odkoupili zahraniční investoři. V roce 1991 bylo v Číně 100000 nezaměstnaných, následující rok již 340000 a v roce 1993 dosáhl počet osob bez práce 1.03 miliónu. Loni bylo v nejlidnatější zemi světa 1.87 miliónu nezaměstnaných. Současná oficiálně udávaná míra čínské nezaměstnanosti činí 2.8 procenta, ale ve skutečnosti je mnohem vyšší. Koncem letošního ledna psal list China Daily o 230 miliónech "nezaměstnaných", mezi něž byly započteny "přebytečné pracovní síly" ve státních podnicích, ale i nezaměstnaní zemědělci a lehce tělesně postižení, kteří by mohli pracovat. Tento počet odpovídá asi dvaceti procentům počtu obyvatel Číny. Navzdory neradostné hospodářské situaci se v roce 1994 zvýšily mzdy čínských dělníků a úředníků o 34 procent. Po odečtení inflace činil reálný růst mezd 9 %, což představuje v posledních letech jedno z nejrychlejších temp růstu. Mnohé podniky loni zvyšovaly mzdy, přestože byly ve ztrátě. 
advice Lépe v trezoru než pod polštářem Do sejfu se dá rozumně investovat několik tisícovek, lze však také nesmyslně vyhodit desetitisíce Ve starých filmech s Oldřichem Novým hlavy majetných rodin snímaly ze stěn obrazy, aby ze schránek za nimi vylovily notářské listiny či rodinné šperky. Časy Oldřicha Nového jsou ty tam, ale snímání obrazů prožívá renesanci. Stále více lidí má totiž co chránit. Soukromá osoba nebo i malá firma může za trezor rozumně vydat několik tisíc, ale také vyházet desetitisíce. Může pořídit skvostnou plechovku zralou na otevření šroubovákem, stejně jako nevábnou bednu, před kterou složí nádobíčko i znalý zloděj. Pokud nekupujeme trezor samoúčelně v duchu "soused staví chlívek, postavíme větší", je dobré zvážit, co chceme v trezoru chránit - zda milostné dopisy, šperky, tržbu, firemní dokumenty, zbraň... Tím je dáno, jak velký vnitřní prostor potřebujeme, zda jsou nutné poličky a hlavně vnitřní uzamykatelná skříňka. Vnitřní skříňka se hodí třeba podnikateli, který potřebuje chránit soukromé dokumenty, ale do trezoru musí mít přístup například i účetní. Při ukládání zbraně nesmí být zbraň a náboje v jednom prostoru - pak samostatná skříňka představuje jediné řešení. A jedno varování: mezi opravdovým trezorem a schránkou, která se za něj může vydávat, je nebetyčný rozdíl. Spočívá v kvalitě použitého plechu, ale především v tom, že trezor má plášť (pancíř), tedy odolný souvislý obal svařený obvykle z ocelových plechů. Podle provedení se trezory, které připadají v úvahu pro občana či malou firmu, dělí na nábytkové a vestavné do zdi. Nábytkové trezory mají ztenčenou zadní stěnu s otvory, kterými se kotví do zdi. Aby budily co možná nejmenší pozornost, ukrývají se do nábytku, zpravidla za různá dvířka. Velké nábytkové trezory o hmotnosti nad 200 kg (tento limit pro plnění do 500000 Kč stanovuje Česká pojišťovna) není třeba kotvit, volně se umisťují v místnosti. Díky povrchové úpravě, například ve dřevě, se mohou tvářit jako nenápadná součást interiéru - viz černý trezor vlevo dole na snímku. Trezory do zdi jsou typické předním a zadním rámem, které přesahují přes konstrukci, a tak ji umožňují pevně zabudovat do zdiva. Šířka zdi samozřejmě musí přesahovat hloubku trezoru, aby zadní stěna nevyčnívala k sousedům. V panelových domech to vede ke kuriózním řešením, kdy se tyto trezory někde v šatníku obezdívají před samotnou zdí. Alespoň pro základní představu o proporcích běžného trezoru: v nábytkovém provedení při vnějších rozměrech asi 62 x 40 x 43 centimetrů (vnitřní objem zhruba 35 litrů) vychází hmotnost konstrukce na zhruba 115 kg. Cena takového trezoru se blíží 20000 Kč bez DPH. Trezor do zdi o vnějších rozměrech 57 x 45 x 40 centimetrů (vnitřní objem 50 litrů) má hmotnost asi 52 kg. Stojí okolo 7000 Kč. Také v případě zámků platí, že ve dvou se to lépe táhne. Jeden zámek může ovládat závorový mechanismus a druhý zámek jej jistit v uzavřené poloze. Pokud se majitel trezoru nechce starat o klíče, může zvolit elektronický tlačítkový zámek. V každém případě si ale připlatí a stejně může uslyšet povzdech prodavače ze staré školy "není nad poctivou mechaniku". Kromě toho není také nad obezřetnost. Stejně jako hochům z bezpečnostních agentur mizí zbraně a ztrácejí se hlídací psi i s boudami, jednoho dne může být i trezor plný cenností pryč. Pak již je pozdě shánět pojišťovnu. Vracíme se tak před moment, než si trezor pořídíte: Jakmile oceníte hodnotu chráněného majetku, obraťte se na pojišťovnu, která vám podle předpokládané pojistné částky sdělí svou představu o trezoru, především tedy o jeho hmotnosti a návazném zabezpečení (podrobnější informace najdete také v Koruně z 15. ledna). 
news PPF loni se ziskem 114 miliónů korun Praha - PPF-První český investiční fond dosáhl podle předběžných výsledků k 31. prosinci 1994 zisk před zdaněním 114 miliónů Kč. Tržní hodnota portfolia činila k témuž datu 2.93 miliardy Kč, což je 940 korun na akcii. K 1. 1. 1995 se PPF-První severočeský, První moravskoslezský, První jihočeský a První český investiční fond sloučily do Prvního českého IF. Tržní hodnota portfolia PPF - Prvního českého IF činila k 13. únoru 3.75 miliardy Kč, tedy 999 Kč na akcii a 29970 Kč na kupónovou knížku. Kurs jedné akcie byl na pražské burze 14. února 286 korun. 
review Hiphopové menu ve Sportovní hale První větší hiphopový a rapový koncert v Praze v podání amerického diskžokeje Hurricanea, předkapely Luscious Jackson a hlavních hvězd večera, newyorských Beastie Boys, takřka šestitisícové publikum ve Sportovní hale rozhodně nezklamal. Se spontánní reakcí diváků byli spokojeni i samotní Beastie Boys, a to nejen proto, že jsou zvyklí hrát v sálech s poloviční kapacitou. Vystoupení dívčího kvartetu Luscious Jackson se neslo ve skvělé taneční atmosféře - od rapem ovlivněných skladeb (City Song) přes jazzem silně prodchnuté písně typu Strongman až po hitovky na hranici "danceflooru" (Here). Přestože kapela u nás nepatří k nejznámějším, podařilo se zpěvačce Jill Cunniffové v jedné skladbě dokonale "rozkřičet" publikum, které ihned začalo reagovat na její výzvy ke hlasitému skandování prostřednictvím pouhých dvou slůvek - "goes" a "stop". Za předčasný konec jejich sotva půlhodinového vystoupení si však mohli sami diváci, kteří v průběhu koncertu Luscious Jackson začali vyvolávat jméno Beastie Boys. Především vinou toho nakonec nedošlo ani na největší hit kapely - Keep On Rockin' It. I přesto byl koncert dívek v duchu svižného hiphopu s řadou melodických nápadů a nečekaných zvuků chutným předkrmem hlavního chodu večera. Trojice bílých raperů Beastie Boys, doplněná o trojčlennou kapelu, začala krátce po deváté hodině a během více než sedmdesátiminutového vystoupení provedla průřez prakticky celým svým repertoárem. Zazněly skladby z raných začátků (kdy kapela inklinovala k drsnému hardcoru), které později vyšly na albu Some Old Bullshit, experimentální pokusy z projektu Check Your Head až po blok nejznámějších hitů z poslední desky Ill Communication. Beastie Boys střídali čistě rapovou polohu (v níž se všichni tři zpěváci za doprovodu samplerů a pískavých zvuků scratchingu vzájemně "překřikovali" v agresívních deklamacích politických názorů na současnou Ameriku) s hutnějšími skladbami s naboosterovanou kytarou a mírnějšími hiphopovými momenty, ve kterých byl využit i kontrabas (!). Vystoupení, prokládané bezprostřední komunikací všech členů kapely s živě reagujícím publikem, se stalo jistě zážitkem nejen pro zarputilé vyznavače rapové muziky. Když navíc jako třetí a poslední skladbu přídavku zahráli Beastie Boys klipový hit Sabotage (kvůli němuž možná přišlo na koncert nezanedbatelné procento lidí), nemohli se se Sportovní halou rozhodně rozloučit lépe. Beastie Boys, Luscious Jackson, Hurricane. Praha, Sportovní hala na Výstavišti, 23. února. Pořádala agentura 10:15 Promotion. 
caption Vlastimil Bedrna (Hejtman), Leoš Suchařípa (Osip) a Magdalena Sidonová (Marja) v inscenaci Gogolova Revizora v Divadle Na zábradlí 
other "Panovnická" trilogie pokračuje 
comment Rodina jako depo pro muže (NLN 4. 2. 1995) Konzervativní názor vychází z důrazu na odpovědnost člověka za vlastní osud i za své blízké a odmítá ono příslovečné "vodění za ručičku". Řešení problémů spojených se současnou krizí rodiny leží mimo oblast působení státu. Na druhé straně stát v této věci nedokáže být neutrální, musí mít nějakou definici rodiny, podle které pak orientuje svou politiku daňovou, ekonomickou, školskou apod. Z této definice a z politické orientace se pak odvíjí i míra jeho intervencí, pokud mají být koherentní. Právem proto poukazuje paní Berková na rozpor mezi rétorikou našich vládních úředníků, hovořících o vlastní odpovědnosti rodin, a mírou zdanění, která odpovídá spíše filozofii sociálního státu. Na druhou stranu nemohu souhlasit s Alexandrou Berkovou v tom, že by věcný přístup, soustředěný na konkrétní politické nástroje, jimiž může společnost pomoci autonomii rodiny - ať už jde o příznivější daňovou politiku, dostupnost hypotéčních úvěrů, vzdělávací vouchery nebo cokoli dalšího - byl protikladem důrazu na osobní morálku. Jak ukazuje vývoj posledních dvaceti let, jsou to právě změny mravních postojů, které se staly spouštěcím mechanismem růstu sociálního státu. (...) Mluví-li dnes někteří z nás o tradiční rodině, míní tím především prostředí, které spoléhá samo na sebe: společenství lidí, kteří se dokáží postarat jeden o druhého, rozdělit si odpovědnost a role tak, jak je postupně život přináší. Model, o němž se zmiňuje paní Berková, je poměrně pozdní a odráží situaci industrializované společnosti, kde otec pracuje mimo rodinu na úkolech, které s ním rodina nesdílí. V postindustriální společnosti máme možnost se zamyslet nad tím, co lze obnovit z modelů starších, tj. těch, v nichž je domov místem práce, vzdělávání a řady dalších činností, jež industrializace odsunula mimo rodinu, a tak vlastně odstartovala její postupný rozpad. Je jisté, že zdaleka ne všechno minulé se dá dnes obnovit. Nemáme-li však dnes ještě představu o možnostech rekonstrukce rodiny, resp. o možnostech přehodnocení hranice mezi sférou soukromého a veřejného, víme už poměrně dost o neblahých důsledcích antimodelu posledních dvaceti let, kdy se ve vyspělých zemích lidé odříkají tradičních pevných vazeb ve prospěch krátkodobých neformálních vztahů. Nakonec tu totiž stojí osamocený člověk, jehož jediným trvalým partnerem je stát. Důsledkem tohoto vývoje ve sféře finanční jsou stále stoupající náklady na sociální programy, a tedy i stále vyšší míra zdanění, menší prostor pro vlastní odpovědnost a - což je totéž - pro svobodu. Chceme-li tedy docílit změn v rodinné politice našeho státu, změn, které by podpořily nebo alespoň nepenalizovaly rodinné vazby, nemůžeme obejít otázku, jak by měla rodina vypadat, co je v této oblasti dobré (odpovědné) a co je špatné (neodpovědné). Politika bez hodnot je iluze. 
description Na tělo aneb Tetování může vyjadřovat životní styl "To není nákup v Benettonu, kam přivezou každou středu jiné zboží. Takhle člověk vyjadřuje své životní přesvědčení," tvrdí pražský tatér Zdeněk Stropek. Roztomilý zadeček půvabné rockové hvězdy Cher, způsob života amerických motorkářských gangů proslavených v šedesátých letech, drsná mužnost mořských vlků nebo naopak těla mužů trvale poznamenaná vojnou či snad i vězením. To všechno znamená tolik diskutované tetování. Tetování je nepřirozená pigmentace kůže. K jejímu zdobení se používají čínská tuš nebo nerozpustná minerální barviva. Pigmentace je trvalá a lze ji odstranit jen chirurgickým snesením kůže. Není ovšem tetování jako tetování a je třeba rozlišovat především jeho původ. Nastupující generace už ve většině případů potetované tělo nepokládá za společenský handicap, ale výraz přesvědčení člověka, který se chce lišit. Zkrášlit se a přitom vyjádřit vlastní životní postoj, zkombinovat ozdobu sebe sama s názorem na způsob života. Ve většině nápravných zařízení potetovaná kůže znamená "Já jsem tady kápo" a prakticky vůbec nejde o kvalitu vyobrazení nějakého symbolu, natož pak názoru. Tam jde o kvantitu - čím víc, tím líp. Často se stává, že muži z vězení odcházejí s foneticky psanými anglickými nápisy, obrázky, které by i dítě zvládlo s větším umem, či jen rozmazanými skvrnami v kůži. Nemluvě o hygienických podmínkách, za kterých tyto zásahy do lidského organismu vznikly. Taková tetováž ztrácí svůj význam v okamžiku propuštění na svobodu, naopak stává se handicapem, který je lépe skrývat. V tu chvíli se nabízejí dvě zcela protichůdná řešení: tetování zdokonalit, nebo zcela odstranit. První cesta vede do tetovacího studia, kde neodborné obrázky překryjí jiné, snad lepší, ovšem větší, druhá do kosmetického salónu, kde si lze nechat kůži vybrousit. Jehlou pod kůži Do pražského tetovacího studia UZI přicházejí v průměru tři zákazníci denně. Jejich věk se pohybuje v rozmezí mezi dvaceti až čtyřiceti lety, nejobvyklejší povolání - podnikatel. Nejčastějším objektem zájmu mužů jsou především bicepsy rukou, ramena, předloktí a záda. Motivy obvykle naznačují, co dotyčný dělá ve volném čase, časté jsou i portréty manželek, dětí, nebo "módní" keltské ornamenty. Ženy a dívky si nechávají na ramena, kotníky, hýždě a občas i na břicho vyobrazit znamení svého narození, květiny, zvířata či nic neznamenající ornamenty. Nejmladším zákazníkům je osmnáct let, mladší sem doprovázejí rodiče. Podepisuje se tu totiž doklad o tom, že zákazník se nechává tetovat dobrovolně. Nedávno sem prý přivedla matka svou sedmnáctiletou dceru, která si tetování přála k narozeninám. Na druhou stranu manželský pár, který si do tetovacího studia přišel splnit životní sen k třicátému výročí svatby, je spíše výjimkou. Někteří zákazníci se i vracejí. Při první návštěvě žádají menší a méně nápadný motiv, pak se vrátí pro další, někdy i třikrát. Cena průměrně složitého motivu o velikosti krabičky zápalek se pohybuje kolem tisíce korun. Tetování po několika letech bledne a je třeba jej obnovit. Absolventi uměleckoprůmyslové školy Zdeněk Stropek a Michal Beneš se s technikou tetování poprvé setkali v Americe a v Holandsku, v UZI působí necelé tři roky. Tattoo jako výraz stylu "U nás je tetování jako výraz vlastního přesvědčení teprve v začátcích," tvrdí Zdeněk. "V Americe člověk svým tetováním dává jednoznačně najevo, že náleží k určité skupině lidí. Když svlékne tvídové sako, nemusí už dál říkat, že prožil válku ve Vietnamu, miluje snowboard nebo harleye... Je to součást životního stylu, který obdivuje zdravé tělo vypracované v posilovně, navíc ozdobené tetováním na obrovském bicepsu. Ten trend se teď dostává i k nám. I když to neplatí vždycky úplně, protože tady lidé mnohdy ještě pořádně nevědí, kam sami sebe zařadit." Proto se prý některým zákazníkům snaží jejich přání vymluvit, především pokud prozrazují náhlou euforii. "Je nesmysl, aby si kluk nechal vytetovat jméno holky, s níž chodí čtrnáct dní, nebo skupiny, která zrovna vede v hitparádě. Hodně žádané jsou ornamenty starých kultur. Ty nemají s módou příliš společného. Je to ozdoba, která přežila tisíce let, a tak přežije i dalších padesát... Zásadně ovšem odmítáme cokoli, co zavání politikou." U nás nejznámější tetovací studio funguje pod dohledem hygienika, používá přírodní barviva a jehly nakupuje ve zdravotnictví, zavařené ve sterilních fóliích. Právě za jistotu, že během práce nebudou porušeny žádné hygienické normy, tady zákazník platí nejvíc. V neprofesionálním prostředí si lidé opálí jehlu nad plaménkem v karmě a to jim stačí k pocitu, že je sterilní. "Některé ženy, převážně po čtyřicítce, si přejí doživotně zvýraznit rty, obočí nebo linky kolem očí. Jednoznačně odmítáme," dodává ještě Zdeněk. "V obličeji je příliš nervových center a myslím si, že pro ženu je lepší třikrát denně použít rtěnku, než podstupovat takové riziko." Jakýkoli zásah do oblasti krku, hlavy a rukou od prstů k zápěstí si tady rozhodně zákazník nevymůže. Kromě jiného se totiž barvy v těchto místech rozpíjejí. Barvu místo rtěnky Permanentní make-up se ve světě provádí v řadě kosmetických salónů. Jeho boom už ale odezněl před několika lety. Dermatoložka MUDr. D. Němcová z nemocnice Na Bulovce dokonce tvrdí, že svou oblibu si získal před osmi lety v Paříži, ale nikde jinde. Neujal se ani v Americe, ani v Itálii. Na rozdíl od dekorativní tetováže se barva permanentního make-upu neaplikuje pod kůži, ale jen do její vrchní vrstvy. Znamená to, že jak se kůže sama obnovuje, postupně vylučuje i barvu a tetováž během tří až pěti let bledne. Pokud je aplikace provedena skutečně odborně, časem zcela zmizí. U nás permanentní make-up provádějí některá soukromá kosmetická studia. Lékařské ústavy se zatím této službě vyhýbají. Institut lékařské regenerace a kosmetiky MUDr. Leoše Středy čeká na oficiální rozhodnutí ministerstva zdravotnictví, Ústav lékařské kosmetiky v Praze sice permanentní make-up uvádí v propagačním letáku a vlastní potřebné přístroje, nicméně tuto službu zatím také neposkytuje. MUDr. Miroslava Jechortová je primářkou oddělení korektivní dermatologie Ústavu lékařské kosmetiky v Praze. Podle ní se, na rozdíl od kosmetiček nevyučených ve zdravotnictví, lékaři k otázce permanentního make-upu staví značně odmítavě. "Držíme se spíše medicíny, a pokud vím, ani zájem ze strany pacientů či zákazníků není příliš velký. Věnujeme se spíše lékařské praxi, dermatologii a lékařské kosmetice." Povolení provádět permanentní make-up vydal začátkem letošního roku Institut hlavního hygienika. Tady ovšem může vzniknout polemika, protože touto činností se zabývají kosmetičky, přičemž neexistuje oficiální nařízení, že kosmetička musí být zároveň zdravotní sestra, zato platí vyhláška o tom, že integritu kůže smí porušit pouze zdravotník. To se týká nemenší měrou dekorativní tetováže. Odstranit obrázek,ovšem i s kůží Podle primářky Jechortové se lidé nechávají tetovat ve stavu euforie a během pár let, občas i měsíců si všechno rozmyslí. Pak přicházejí sem, aby se tetováže zbavili. Kůže se musí obrousit. Barvivo uložené v kůži zmizí, ovšem za cenu plošné jizvy. Relativně snadnější je odstranění odborně provedené tetováže, horší je to v případech tetování, které si lidé pořídili neodborně sami nebo ve vězení, protože probarvení kůže není rovnoměrné. Klientelu, která žádá o odstranění, představují především muži, kteří se nechali v minulosti tetovat, a teď to vadí jejich manželkám nebo v práci. Finančně se tetování i jeho odstranění podobá. Zhruba se dá říci, že za vyčištění čtverečního centimetru pražský Ústav kosmetiky účtuje sto korun, takže zbavit se průměrného tetování vyjde asi na tři tisíce, záleží na velikosti broušené plochy. Ne vždycky proběhne zbroušení kůže bez problémů. Jsou místa (nad hrudní kostí, ramena a záda), kde takový zákrok často zanechá takzvané keloidní jizvy. Znamená to, že organismus odpovídá nadměrnou tvorbou vaziva a povrch kůže tvoří plastické hrboly. Tyto jizvy se mohou někdy zlepšit například použitím laseru. "Broušení kůže je náročný krvavý zákrok," doplňuje ještě MUDr. Němcová. "Pacient musí počítat s tím, že se bude ošetřená plocha hojit minimálně čtrnáct dní. Vždycky ale zůstane jizva, která může časem vyblednout. Jedinou budoucnost vidím ve vysoce výkonných laserech." Pochopitelně, čím je tetováž hlubší, tím je složitější její odstranění a slabší výsledný kosmetický efekt. U výrazně barevné tetováže se dá předpokládat, že barva není uložena příliš hluboko, tedy půjde relativně snadno odstranit. Záleží jen na tom, jak dalece si kdo nechá svůj vlastní názor "zalézt pod kůži". 
news Bránit se je nebezpečné O svůj život a majetek se má starat občan, ne stát, říká poslanec Svoboda (KDS) Praha - Na taxíkáře Petra Barnu zaútočil před několika lety v hospodě opilý muž s nožem v ruce. Barna mu zbraň vyrazil. Opilec si vzal dva půllitry, rozbil je o sebe a se střepy zaútočil znovu. Taxíkář mu zlomil ruku. Barna byl odsouzen k podmíněnému trestu odnětí svobody. Neprokázal totiž, že jeho obrana byla přiměřená intenzitě útoku. Podobných případů, kdy oběť ublíží útočníkovi nebo ho dokonce zabije a je za to odsouzena, existuje v ČR několik desítek. Tvrdí to poslanec parlamentu Tomáš Svoboda (KDS). Proto se rozhodl navrhnout kolegům ze sněmovny změnu pasáže trestního zákona o nutné obraně. Podle dnes platného zákona musí oběť vysvětlit, že její obrana byla "přiměřená". Svoboda hodlá prosadit, aby se o "přiměřenosti" v případech, že útok byl veden proti životu či zdraví, vůbec neuvažovalo. Soudní znalec Zdeněk Náchodský, odborník na sebeobranu, s vyškrtnutím slova "přiměřenost" ze zákona souhlasí. "Určit, co je přiměřenost, je nesmírně obtížné a těžko prokazatelné," říká. Zdeněk Sovák, předseda senátu Vrchního soudu v Praze a pracovník organizace Bílý kruh bezpečí (stará se o oběti kriminality), má za to, že současný zákon účinnou obranu umožňuje. "Problém je ve výkladu zákona. V ČR snad neexistuje policejní vyšetřovatel, který by se odvážil klasifikovat obranu oběti jako oprávněnou a nutnou," tvrdí Sovák. Chybný výrok vyšetřovatele pak prý přebírá státní zástupce a soudce. "Je to problém lidí, a ne legislativy," dodává Sovák. Taxíkář Barna dnes vlastní firmu Halo Taxi. Tvrdí, že řidiči, kteří pro něj pracují, se raději útokům nebrání, aby za to nebyli odsouzeni. JUDr. Sovák si myslí, že právě taková obava z trestu ovlivňuje nechuť lidí přepadeným pomáhat. Barna se však obává, že po schválení novely "se u nás bude střílet jako v Texasu". "Divoký západ sem přivést nechci," oponuje Svoboda. "V tomto státě existoval zákon chránící zdraví, život a majetek občana od roku 1811. Zrušili ho komunisté. Chci vrátit právo tam, kde bylo před padesáti lety," říká poslanec Svoboda. 
sport Za záchranou bez prémií Drnovice mají stadión srovnatelný jen s Letnou Drnovice - Jedině záchrana - takové heslo platí pro celou jarní část ligy v Drnovicích. Žádné zvláštní prémie přitom klub nevypsal. "Když udělám chybu, napravím ji a jedu dál, nemyslíte?" konstatoval řečnicky předseda správní rady FC Petra Drnovice a generální ředitel Chemapolu Václav Junek. Velké předsezónní ambice oddílu vyústily zatím jen v předposlední místo po podzimní části ligy. Žádné velké zemětřesení to ovšem v klubu nepřineslo. "Musíme maximálně stabilizovat kádr," řekl místopředseda správní rady a první místopředseda ČMFS Jan Gottvald. Jedním z hlavních důvodů podzimní blamáže bylo množství zranění, nepříjemný trend přitom pokračoval i během zimy. Smolná byla především obě soustředění: na závěr pobytu v Nymburce se zranili Drulák a Weber, v Rakousku zase Gibala a Rusnák. Poslední utkání s SV Horn nedohrál kvůli zlomené ruce Harazim, potíže mají Lasota a Kafka. "V posledních týdnech nás nehorázně pronásledovala smůla. Úvodní dvě kola určitě nenastoupíme v ideální sestavě," posteskl si trenér Stanislav Jarábek. Vyčítat může jen manažerovi Vladimíru Krejčímu, který utkání se slabými, ale přehnaně ambiciózními rakouskými celky sjednal. Totální rekonstrukce stadiónu již pomalu končí a v nejmenším prvoligovém městečku se mohou pyšnit fotbalovým skvostem, srovnatelným jen s Letnou. Podzimní bilance Drnovic: 15. místo, 3 výhry, 2 remízy, 10 porážek, skóre 11:25, 11 bodů. Přišli: Bernády (Baník Ostrava), Timko (Slovan), Nešický (hostování z Chebu). Odešli: Nosický (Dubnica), Daňko (1. FC Košice), Krása (hostování v LeRK Brno), Staš (v jednání přestup do Vítkovic). 
sport Chebští jdou do ligy s torzem Sparta chce Drnovice znovu rozstřílet, ať bude chytat Bernady či Barcuch Praha - Po jarní fotbalové premiéře, kterou obstaral souboj Brna se Slavií, pokračuje prvoligová soutěž dalšími zápasy. Sparta dnes hostí v tabulce předposlední Drnovice. Trenér Jihomoravanů Jarábek má zamotanou hlavu, protože ke zraněným Drulákovi, Gibalovi a Rusnákovi přibyl Harazim (zlomená ruka) a otazník visí i nad kapitánem Kafkou. "V přípravě se mužstvo ani jednou nesešlo kompletní," povzdechl si Jarábek. O tom, zda bude chytat Barcuch nebo Bernady, který přišel z Ostravy, se rozhodne až před zápasem. Letenští vyrazí na honbu za obhajobou titulu s uzdraveným Koubou v brance a Frýdkem, jenž měl výpadky v přípravě, nejspíše na lavičce. "Bylo by výborné, kdybychom zopakovali podzimní výsledek 4:0," říká manažer Jozef Chovanec. V neděli se hraje zbývajících šest zápasů. Cestu vzhůru tabulkou chce také odstartovat dosud devátá Ostrava proti Jablonci. Bohemians by rádi bodovali v utkání s Olomoucí. Podzimní špatnou střeleckou mušku by měly vyřešit příchody Ukrajince Dvirnika a Rusa Borodina. "Mezi posily řadím i Špaka, který je sice v dolíčku už delší dobu, ale teprve nyní ho nepotkala v přípravě žádná zranění a je ve formě," libuje si trenér "klokanů" František Barát. Naopak však lituje, že po likvidačním faulu v přípravném zápase s Admirou má kotník v sádře Vlček. V Českých Budějovicích očekávají fanoušci jasné vítězství nad předem odepisovaným Benešovem. Švarcův tým, posílený o Culka, Hauznera a známé exligisty Vandase a Lieskovského, však může překvapit. Liberec by rád Plzni oplatil podzimní domácí porážku. Těžká role čeká Cheb ve Zlíně. Západočeši totiž nemají k dispozici Kamase, Šedivého a Bačka (všichni pykají za žluté karty), Jirouska a Němce (oba zranění). V mužstvu tak zbylo jen třináct hráčů... S velkým napětím se očekává, jak si Hradec Králové, jenž se po trenérské výměně probudil k nepoznání, poradí s Viktorií Žižkov. "Věřím, že to bude vyrovnaný souboj," říká trenér "votroků" Petr Pálka. Viktoria na podzim nadělila Hradci pět branek a dobrou mušku měli její hráči i v posledních přípravných zápasech. Mezi tyčemi se zřejmě znovu objeví Šimurka, i když také Pařízek, který si na podzim zlomil nohu v Norrköpingu, je už fit a připraven nastoupit. Program 16. kola (vše od 14 hod.) Libuje si trenér "klokanů" František Barát 
topic_interv Televizní pořad z nikoho transsexuála neudělá Každý pátek ve večerních hodinách vysílá TV Nova pořad TABU. Smyslem pořadu je hovořit o tabuizovaných problémech a seznamovat s nimi co nejširší veřejnost. To, co potkalo někoho dnes, může se zítra stát komukoli z nás či z našeho okolí. Včerejšími hosty pořadu TABU byli manželé. Šťastná, spokojená, vzájemně se milující dvojice, na první pohled se nikterak nelišící od běžných manželských párů. Rozdílem je pouze skutečnost, že manžel paní Blanky je transsexuál. Narodil se jako žena, prodělal operativní zákroky přeměny pohlaví a nakonec došlo i ke změnám v matrice, aby se stal mužem i oficiálně. Manželka Blanka se jako žena narodila, vzala si transsexuála a nyní chce mít dítě. O transsexuálních manželstvích a o tom, jestli otec-transsexuál může mít na dítě nevhodný vliv, jsme si mimo jiné popovídali s MUDr. Ivo Procházkou ze Sexuologického ústavu I. lékařské fakulty Univerzity Karlovy v Praze: Pane doktore, můžete vymezit rozdíl mezi homosexuální orientací a transsexualitou? Homosexualita se týká sexuální orientace, tedy toho, jaké pohlaví člověka sexuálně přitahuje. S pojmem "transsexualita" souvisí sexuální identifikace čili to, jak člověk cítí sám sebe. Jinými slovy zatímco u homosexuality jde o erotiku, lásku a sex, u transsexuality jde o vlastní já, o vlastní roli. Je znám přibližný počet transsexuálů v naší republice? U nás takové statistiky chybějí, známy jsou statistické údaje z jiných zemí. Nejvyšší počet transsexuálů, který byl kdy uveden, je podle statistických výzkumů v Singapuru: jeden transsexuál připadá přibližně na deset tisíc lidí. Není to nijak vysoké číslo, což svědčí o tom, že transsexualita je skutečně výjimečnou záležitostí. Počet transsexuálů v České republice tedy není přesně znám, ale odhadem se u nás ročně uzavře nebo zahájí asi deset případů. Jsem ovšem přesvědčen, že existuje poměrně dost transsexuálů, kteří sexuologickou ordinaci nevyhledají a sami se smíří s tím, že o přeměnu pohlaví nebudou usilovat. Do jaké míry se snaží lékaři ovlivňovat pacientovo rozhodnutí změnit pohlaví? Než přistoupíme k vlastní terapii, snažíme se pacienta přesvědčit, aby pokud možno zůstal ve své původní podobě. Pouze tam, kde se transsexuála přesvědčit nepodaří, přeměnu pohlaví zahájíme, protože určité tělesné poškození v jejím rámci je v těchto případech pro pacienta menším zlem než psychické následky spojené s životem v původní tělesné podobě. Jaké součásti má terapie přeměny pohlaví a kdy k ní lze definitivně přistoupit? Jednotlivými součástmi léčby transsexuálních pacientů je psychologická příprava, hormonální léčba, operativní zákrok a nakonec i legální změna pohlaví včetně změn v matrice. Pro zahájení přeměny musí být pacient starší osmnácti let, přičemž je nezbytné, aby absolvoval minimálně roční psychologické a psychoterapeutické sledování. Jednou z dalších podmínek, především u věkově mladších pacientů, je, aby na konzultaci přišel alespoň jeden z rodičů, popřípadě alespoň někdo z rodiny. Během pohovoru s rodinnými příslušníky si mimo jiné ověřujeme určité údaje z dětství pacienta. Jakou roli sehrává v celé záležitosti pacientova původní rodina? Důležité je, aby vazby na původní rodinu nebyly zcela zpřetrhány. Pro samotného pacienta je proces přeměny pohlaví velice složitý. Ačkoli se blíží vytouženému cíli, jde o obtížnou přeměnu jeho vlastní identity, což zpravidla vždy vyvolává vnitřní stres. Tady je rodina nepostradatelným zázemím. Jsou známy případy transsexuálů, kteří po přeměně pohlaví odjeli do zahraničí, kde začali nový život. Pan Jan zůstal ve stejném prostředí. Která z těchto alternativ je pro další život transsexuálů typičtější? Většina pacientů zůstává po přeměně pohlaví v místě, kde žili předtím, a nesnaží se o radikální změny svého života. Pokud se člověk přestěhuje, nemělo by jít o únik před sebou samým. Přestěhovat se například do zahraničí běžným jevem rozhodně není. Občas se s něčím podobným u transsexuálů setkáváme, ale spíše je před možnou změnou bydliště varujeme. Únik nic neřeší, protože sám před sebou člověk uniknout nemůže. V případě transsexuálů vždy existuje riziko, že je někdo pozná. Do jaké míry jsou svazky transsexuálů stabilní a jaké následky může mít manželské soužití pro dítě? Partnerské či rodičovské vztahy jsou naprosto bez problémů. Není sebemenší důvod se obávat, že by dítě bylo nějakým způsobem ohroženo. Znám příklad transsexuála, který si našel partnerku s dítětem, a to jej bralo od začátku jako strejdu, vnímalo jako muže v rodině, ačkoli u něj ještě žádná změna nebyla provedena. Z hlediska výchovy dítěte bych chtěl zdůraznit, že právě transsexuálky výborně fungují v mužské roli. Transsexuální manželství dokonce vykazují méně rozvodů než manželské páry průměrné populace. Jaký vliv mohou mít reklamy nebo televizní pořady o transsexuálech? Část veřejnosti se domnívá, že mohou být návodem k transsexualitě. Nemyslím si, že by se někdo stal transsexuálem jenom proto, že zhlédne pořad v televizi nebo si přečte článek. Samozřejmě určité procento lidí si tímto způsobem uvědomí, že patří do transsexuální skupiny, a začne hledat cestu k řešení. Pro ně se tak možná stane život šťastnějším a spokojenějším, dokonce se může v rámci terapie podařit, že tito lidé budou schopni žít bez větších problémů v původní roli. Jestliže o sobě někdo ví, že má transsexuální sklony, a je s tím schopen dobře žít, vyrovnat se s touto skutečností, a neusiluje o přeměnu, může mu naopak pořad nebo článek ozřejmit, s jakými problémy by se setkal. Ale sebepoznání nikomu neuškodí. 
caption Korunu krále karnevalu a klíč od města předal starosta Rio de Janeira Reynaldovi de Calvalhovi, který zde bude vládnout do 1. března. 
survey Klaus je major, a co vy? Premiér byl slavnostně povýšen na majora v záloze. Jaké hodnosti dosáhli další političtí představitelé? Jiří Dienstbier, předseda Svobodných demokratů: Odsloužil jsem si 23 měsíců základní služby. Jeden měsíc nám odpustili za absolvování roku vojenské katedry. Měl jsem tedy normální vojnu a dosáhl jsem hodnosti svobodníka. Později na cvičení jsem byl povýšen na desátníka. Podotýkám ale, že nás tam tehdy povýšili úplně všechny. Jindřich Vodička, ministr práce a sociálních věcí: V armádě vojín, u námořnictva kapitán. Miloš Zeman, předseda ČSSD: Jako člověk, který v 15 letech trpěl těžkou srdeční vadou, jsem nevoják. Na rozdíl od exministra Baudyše, kterého postihl tentýž osud modré knížky, jsem ale nikdy neaspiroval na funkci ministra obrany. Jan Kalvoda, předseda ODA: Musím říci, že jsem skončil svoji prezenční vojenskou službu jako četař a byl jsem na to hrdý. Pak jsem se stal podporučíkem a tím jsem zůstal až do dnešních dnů. Daniel Kroupa, místopředseda ODA: Žádnou vojenskou hodnost nemám, neboť na vojně jsem nebyl. Libor Novák, výkonný místopředseda ODS: Pokud je mi znám poslední vývoj, tak jsem stále ještě četař absolvent. Od té doby se má vojenská hodnost nepohnula žádným směrem a mám pocit, že už se ani nepohne. František Kozel (ODS), předseda kulturního výboru parlamentu: Po posledním vojenském cvičení jsem se dostal na tříhvězdičkovou hodnost, tedy na nadporučíka. Vladimír Šuman (ODA), předseda branného výboru parlamentu: Jsem desátník a upřímně blahopřeji panu premiérovi k tak vysoké vojenské hodnosti. Nemám potřebu soupeřit v hodnostech, myslím, že je důležité, abych jako poslanec dělal vše pro informovanost o armádě a o bezpečnosti země. Karel Ledvinka (ODA), místopředseda Poslanecké sněmovny: Jsem strašně rád, že jsem jenom četař v záloze a nikdy bych nechtěl mít hodnost vyšší než tu, kterou jsem si zasloužil. Pokud panu premiérovi udělalo jmenování majorem dobře, tak mu to přeji. Pavel Kulička (LSNS), poslanec: Dosáhl jsem nadporučíka v záloze. Pokud pan Klaus není generálmajorem, tak je to v pořádku. Jiří Vlach (ODS), místopředseda Poslanecké sněmovny: Myslím, že jsem nadporučík, ale možná jsem jenom poručík. Pamatuji se, že vojnu jsem opustil jako poručík, ale posledních pět let zastřelo všechny události, takže nevím. 
advice Navrhnout adepty na řád může každý Praha - Výtvarnou podobu nového Řádu T. G. Masaryka včera veřejnosti představila Kancelář prezidenta republiky. Jejím autorem je Vladimír Oppl. Návrhy kandidátů na první udělovaná česká státní vyznamenání mohou stálé parlamentní komisi předkládat do 31. března letošního roku prostřednictvím poslanců i občané. Návrh musí obsahovat jméno a příjmení kandidáta, jeho tituly, životopis, osobní údaje a důvod ocenění, rovněž i druh vyznamenání, třídu a stupeň. U vyznamenaných in memoriam by nemělo chybět datum úmrtí dotyčného a příbuzenský vztah k osobě, která bude vyznamenání přejímat. Do dnešního dne do sněmovny přišlo na deset návrhů, chybí jim však výše uvedené náležitosti. Nejbližšími řádovými dny jsou 28. říjen a 1. leden příštího roku. 
news V Chebu bude hřbitov smíření Praha - Chebský starosta Mika včera podle TV Nova řekl, že by na hřbitově ve městě mohly být uloženy ostatky 2000 padlých německých vojáků, které sem byly svezeny z celých severozápadních Čech již v minulém roce. V Chebu však nevznikne centrální německý vojenský hřbitov, ale hřbitov smíření, kde bude důstojným způsobem uctěna památka všech obětí druhé světové války. Na tomto řešení se včera podle TV Nova dohodl se zástupci Lidového svazu péče o válečné německé hroby se sídlem v Kasselu. Mika prý zdůraznil, že postoj chebské radnice v otázce německého hřbitova není v žádném případě protiněmecký. Podle starosty bude o věci definitivně rozhodnuto do konce března. 
sport Třicet tisíc diváků;na fotbalové premiéře Praha - Rekordních čtyřiatřicet tisíc diváků si našlo včera cestu na brněnský stadión Za Lužánkami, kde fotbalisté Boby Brno hostili podzimního mistra, pražskou Slavii. Zápas třetího s prvním byl premiérou úvodního jarního prvoligového kola a mohl hodně napovědět o tom, kdo bude mít letos největší šanci na mistrovský titul. Slavia zvítězila 2:1 brankami Lercha a Novotného v rozmezí čtyř minut druhého poločasu. Brno stačilo už pouze díky Maléřovi snížit. Slavia vede tabulku o pět bodů a na prvním místě zůstane i po dalších zápasech 16. kola. Zatím pátá Sparta, obhájkyně loňského titulu prvního mistra samostatné České republiky, dnes přivítá předposlední Drnovice, zbylé zápasy jsou na programu zítra. Více na straně 10 
news Celkem 690 tun pšenice a 3300 tun ječmene připravila zemědělcům severní Moravy pro výsev jařin olomoucká Oseva. Od letošního roku bude Oseva prodávat své zboží nejen velkým zemědělským podnikům, ale i drobným zemědělcům a zahrádkářům. V těchto dnech již Oseva končí s čištěním, přípravou a expedicí obilných osiv. Dosavadní průběh zimy nasvědčuje, že zemědělské jarní práce letos začnou podstatně dříve než v předcházejících letech. 
survey Průmyslové a stavební firmy jsou v zaměstnanosti optimistické Praha - Snížení počtu pracovníků v únoru až dubnu proti lednu očekávají firmy s téměř 34 procenty pracovníků všech průmyslových podniků, které odpověděly v posledním konjunkturálním průzkumu Českého statistického úřadu. V lednu počítalo s poklesem zaměstnanosti v prvním čtvrtletí 41 % respondentů. V průzkumu odpovědělo 878 firem, jejichž výroba představovala zhruba polovinu průmyslové produkce. Celých 31 % podniků předpokládá pokles zaměstnanosti od jednoho do pěti procent a dvě procenta firem v rozsahu od šesti do deseti procent. Respondenti s 53 % pracovníků na změny v zaměstnanosti nepomýšlí. U stavebních podniků, které reprezentují 45 % počtu pracovníků, se zaměstnanost v únoru až dubnu podle průzkumu nezmění. Snížení předpokládaly firmy s 28 % lidí, což je o něco méně než v lednovém šetření. Odpovídalo 450 podniků reprezentujících zhruba polovinu provedených stavebních prací. Podniky do 200 pracovníků uvažují s růstem zaměstnanosti. 
comment Uhde pro dohodu o katedrále Praha - Snad jedině rozumná dohoda, respektující fakt, že Chrám sv. Víta je objekt, postavený k bohoslužebným účelům, spor o katedrálu vyřeší. Uvedl to v nedělním pravidelném rozhovoru pro rádio Echo předseda Poslanecké sněmovny Milan Uhde k otázce vlastnictví jedné z nejznámějších církevních staveb v ČR. Za neštěstí Uhde považuje, když se někdo domnívá, že takový spor vyřeší zvláštní zákon. Nerespektovat myšlenku stavitele chrámu, že v této zemi bude vládnout někdo, kdo nebude zároveň hluboce věřící a nebude si přát být pohřben v tomto chrámu, je podle Uhdeho pošetilé. Na druhé straně si předseda sněmovny myslí, že církev dluží české veřejnosti určitou představu, jak správu chrámu provozovat. 
sport Další zraněný brankář Nantes - Po srážce se spoluhráčem Christianem Karembeuem byl v sobotu převezen do nemocnice brankář vedoucího týmu francouzské fotbalové ligy FC Nantes Eric Loussouarn. Lékaři ještě nestanovili rozsah zranění a funkcionáři klubu mají obavy, zda gólman bude schopen nastoupit v zítřejším střetnutí Poháru UEFA v Leverkusenu. Brankář sice po srážce v tréninku neztratil vědomí, při pádu se však udeřil do hlavy. Loussouarn je třetím gólmanem, kterého Nantes ztratilo v letošní sezóně. Již dříve se zranili David Marraud a Dominique Casagrande. 
sport Ohlasy Ohlasy Ohlasy Č. Budějovice - Olomouc (4:5), Vladimír Caldr, trenér Č. Budějovic: "Bylo to vyrovnané utkání, ve druhé třetině jsme sice měli tlak, ale pouze jsme srovnávali nepříznivý stav." Josef Augusta, trenér Olomouce: "Setkala se dvě silná mužstva, která potvrzují svou výkonnost v celé lize. My jsme hráli výborně a disciplinovaně." Plzeň - Kladno (1:4), Karel Trachta, trenér Plzně: "Ze začátku utkání jsme hráli hokej tak, jako kdyby se nám nemohlo nic stát. Od 50. minuty jsme teprve přitvrdili a začali hrát hru, jakou umíme." Jan Neliba, trenér Kladna: "Ze začátku utkání bylo vidět, že obě mužstva mají play off zajištěnou. Bylo málo osobních soubojů a nasazení." Zlín - Vsetín (1:5), Vladimír Vůjtek, trenér Zlína: "Dostali jsme lekci hokejové jednoduchosti. Jsme nyní v útlumu, ale věřím, že se to zlepší." Horst Valášek, trenér Vsetína: "Kdo dnes přišel, musel být spokojen. Hrál se hokej vysoké úrovně, po vstřelení třetí branky jsme byli pány na ledě. Řekl bych, že ač v mužstvu máme jen jednoho reprezentanta, brankáře Čechmánka, viděl jsem jich v našem mužstvu tentokrát pět. Byli to ještě obránce Antonín Stavjaňa a v útoku Sršeň, Mařák a Smeták." 
sport Tyčkařské rekordy na Strahově Kašpárková si připadala jako honicí pes Holka z vesnice zvládla vše Praha (nov) - Obě soutěže ve skoku o tyči, finálový běh na 400 metrů žen a 8.03 m skokana do dálky Gombaly byly vrcholy halového mistrovství ČR atletů v Praze. Tyčkařský sektor ve strahovské nafukovačce byl během čtyřiadvaceti hodin svědkem dvou českých rekordů a Daniela Bártová přidala v neděli navíc jako bonbónek rekord evropský (o tomto závodě píšeme na jiném místě), který má nyní hodnotu 4.09 metrů. Limit pro halové mistrovství světa splnil výkonem 5.60 m Jan Netscher a jako další výšku si nechal na tyčkařské stojany připravit rekordních 5.66. Třetím skokem se mu podařilo o centimetr tři roky starý výkon Lubenského zdolat. Pokusy na 5.74 o další centimetrové překonání absolutního maximuma, jehož držitelem je pod širým nebem stejný závodník, už byly nad Netscherovy síly. Přesto tento skok znamená pro devatenáctiletého atleta letos téměř neuvěřitelné zlepšení o 61 (!) centimetrů, k osobnímu rekordu jich v sobotu přidal čtyřiadvacet. "Vůbec jsem nečekal, že bych tolik skočil, protože jsem byl od posledních závodů ve Vídni hodně unavený. Ráno před závodem jsem věřil, že bych mohl vyhrát, případně překonat 5.50. Stále totiž nejsem stoprocentně fit. Říkal jsem si, že když nesplním limit, tak si snad konečně vyléčím koleno, ale teď ještě dostane čtrnáct dní zabrat. Doufám, že před odjezdem do Barcelony přijdou z Kalifornie objednané tvrdší tyče na vyšší výšky, abych si je před šampionátem doma alespoň jednou vyzkoušel," říká atlet, pro kterého bude HMS první setkání se světovou špičkou. Dobrý výkon - 14.10 m - předvedla také trojskokanka Kašpárková, kterou v posledních dnech trápilo nepříjemné zranění hýžďového svalu: "Bolest jsem už necítila a sval při závodě držel, i když jsem byla trochu nejistá, protože jsem skákala po delší době téměř naplno. Nepříjemné však bylo, že jsme byly v soutěži jen čtyři. Nestačila jsem se po každém pokusu ani vydýchat a připadala jsem si jako honicí pes." Počet svých halových titulů nebyl schopen udat třicetiletý Jiří Hudec, vítěz překážkového běhu na 50 metrů překážek: "Vím jen, že jsem v sedmnácti poprvé vyhrál mezi dospělými tehdejší mistrovství ČSR." V sobotu zaběhl výborný čas 6.52 s a byl spokojen, protože zůstal jen pět setin za svým rekordem. Nad zdravotním stavem osmistovkaře Pavla Soukupa, který si letos jako jeden z prvních zajistil rychlým časem start na HMS, se už pomalu stahovaly černé mraky. V hale ve Stromovce však v sobotu absolvoval rozběh a nedělní finále vyhrál rozdílem třídy: "Potíže s nohou nebraly konce, až před týdnem jsem dostal radu na speciální cvičení a nové prášky proti bolesti." Velký závod předvedly čtvrtkařky a obě splnily limit na HMS. Vítězná Dziurová se dostala na 52.27 a porazila o deset let mladší Benešovou ( 52.51). "Asi jsem protrhla smůlu, kdy mě poslední dva roky brzdila svalová zranění. Čas je také odměnou za těžké tréninky, ze kterých mi bylo často špatně, a za to, jak mě trenér Kárský trápil na soustředění v Tatrách," říkala běžkyně Sparty, jejíž čas, stejně jako Benešové, je velkým příslibem pro barcelonskou štafetu na 4 x 400 metrů. Čáslavská závodnice si dala o víkendu pořádnou porci. V sobotu běžela rozběh na 400 m a v nedělním dopoledni dvě dvoustovky a čtvrtkařské finále, přičemž získala dvě stříbrná umístění: "Myslela jsem si, že vynechám dvoustovku, ale pak mi trenérka Kratochvílová říkala, že jsem holka z vesnice, a že to zvládnu." 
description Nadnárodní profil Zlaté Harmonie Výsledky již druhého ročníku ceny Zlatá Harmonie 1994 za nejlepší alba vážné hudby a jazzu budou vyhlášeny 5. března večer v pražském Stavovském divadle. O vítězích rozhodlo dvacet sedm hudebních kritiků a publicistů, většinou spolupracovníků měsíčníku Harmonie, který soutěž pořádá. Jednu z cen určila i posluchačská anketa, zveřejněná rovněž v LN. Pořadatelé tentokrát vyhlásili o šest kategorií víc než loni. Podle šéfredaktora Harmonie Pavla Kaliny se tak částečně odstraní konkurence titulů žánrově nesouměřitelných. Nová kategorie byla mimo jiné vypsána pro starou či soudobou hudbu. Ve dvanácti kategoriích bylo nominováno více než šedesát hudebních alb z titulů dostupných v našich obchodech. Speciální kategorií je cena Komerční banky nejlepší české nahrávce. Podle Kaliny jde o pojistku pro případ, že v ostatních kategoriích by domácí produkce neuspěla. "To se však nestalo," podotkl Kalina. Vítězové jsou již diskrétně informováni o výsledcích a pozváni na slavnostní převzetí Zlaté Harmonie. Někteří zahraniční umělci či producenti již potvrdili účast. "Usilujeme o to, aby naše cena byla internacionální, neboť i tak se profiluje časopis Harmonie," řekl Kalina. "Prostřednictvím ceny můžeme upozornit na zajímavé nové tváře," dodal a připomněl, že loňská cena udělená Angličance Sophii Yatesové inspirovala firmu Chandos k vydání dalšího titulu této umělkyni. Součástí květnového čísla časopisu Harmonie bude i disk s výběrem z oceněných titulů, což je další novinka proti předešlému ročníku. Koncert ve Stavovském divadle uvede vystoupení francouzského souboru Il Seminario Musicale s kontratenoristou Gérardem Lesnem. Tento ansámbl věnující se interpretaci barokní hudby zná české publikum již z hostování na Pražském jaru v roce 1992. Pražský komorní orchestr bez dirigenta pak zarámuje vyhlášení výsledků a předání cen. "Dojde tak k souboji mezi historicky poučenou a moderní interpretací," komentoval dramaturgii večera propagátor staré hudby Pavel Kalina. Při koncipování Zlaté Harmonie se podle svých slov nechal inspirovat francouzským časopisem Diapason a jeho obdobnou soutěží. 
topic_interv "Zatím není jisté vůbec nic" Prahu navštívil minulý týden velvyslanec Portugalska při NATO Martins da Cruz, donedávna poradce portugalského premiéra Anibala Cavaka Silvy. V souvislosti s tím, že Portugalsko Českou republiku oficiálně ve snaze o vstup do aliance podporuje, LN tohoto diplomata požádaly o rozhovor: Podle prohlášení některých politiků vstoupí středoevropské státy dříve do NATO než do Evropské unie. Myslíte si, že je tento předpoklad reálný? Vstup do Severoatlantické aliance a do Evropské unie jsou dvě naprosto rozdílné věci. Procesy rozšiřování těchto organizací nelze srovnávat, přestože probíhají paralelně. Rozšíření NATO by se mohlo odbýt rychleji než rozšíření Evropské unie. Vstup nových členů do EU je z politického a ekonomického hlediska mnohem komplikovanější. Jaké podmínky bude muset Česká republika splnit, aby se stala členem aliance? Bez komentáře. Diskuse o podmínkách vstupu zemí střední Evropy do aliance na pořadu našich jednání již pochopitelně jsou. Zatím ale není jisté vůbec nic, ani to, zda se NATO vůbec bude rozšiřovat. Za první krok, který aliance udělala pro otevření se dalším zemím, lze považovat zahájení projektu Partnerství pro mír. Pro tuto chvíli je však tento krok také tím posledním. Věřím, že do konce tohoto roku dokážeme stanovit naši pozici k rozšiřování jasněji. Projekt Partnerství pro mír bývá často kritizován za to, že zúčastněným zemím v podstatě nic nepřinesl. Mohl byste objasnit, jaké výhody svým signatářům nabízí? Pomocí programu Partnerství pro mír by se měla sjednotit výzbroj a způsoby práce armád zemí střední a východní Evropy s vybavením vojsk NATO. Bez toho by byl vstup těchto států do aliance neuskutečnitelný. Myslíte, že rozhodnutí NATO, zda se rozšíří či nikoliv, bude záviset na postoji Ruska? Věřím, že ne. Rusko je však natolik důležitá a obrovská země, že s ní aliance bude muset na toto téma jednat. 
news Bejrút hovořío nátlaku Izraele Bejrút - Izrael vyvíjí zvyšující se politický, vojenský a hospodářský nátlak na Libanon, aby ho oddělil od Sýrie v blízkovýchodním mírovém procesu, ale jeho pokusy nebudou úspěšné. V Bejrútu to prohlásil libanonský premiér Rafík Harírí. Jde o reakci na sobotní rozšíření izraelské rybářské blokády proti jiholibanonským přístavům Sajdá a Súr severním směrem až k přístavnímu městu Damúr, ležícímu pouhých 18 kilometrů pod Bejrútem. 
news Podvodník dluží za zboží pivovarům Znojmo (luč) - Z trestného činu podvodu byl obviněn 41letý Miroslav J. ze Znojma. Z policejních informací vyplynulo, že obviněný od srpna do října 1993 odebral z pivovaru Regent v Třeboni zboží za 2161000 korun, které však nezaplatil. V lednu a v únoru 1994 postupoval stejně v pivovaru Velké Popovice ( 546000 korun) a v květnu až červenci v podniku Rašelina Soběslav, odkud si odvezl zboží za 95000 korun. Faktury podnikatel dodnes neuhradil a všechno zboží rozprodal ve svém distribučním skladu ve Znojmě. 
news Klaus trvá na svém postupu v kauze privatizace s. p. Petrof Praha (haš, toh) - Premiér má jako člen vlády a účastník privatizačního řízení právo vyjadřovat se k privatizačním projektům, a to i mimo jednání o nich. V odpovědi na interpelaci Václava Grulicha (ČSSD) ve věci privatizace státního podniku Petrof Hradec Králové to uvedl předseda vlády Václav Klaus (ODS). Grulich premiérovi vytýkal, že ve svých dopisech doporučoval ministru privatizace Jiřímu Skalickému (ODA), jakým způsobem má být firma na výrobu světoznámých pian privatizována. Ve hře byl původně pouze projekt rodiny Petrofů, později však přišel se svým plánem i bývalý management státního podniku. Přestože jej podpořil Klaus, vláda nakonec rozhodla podnik přetvořit v akciovou společnost se zhruba čtyřprocentní účastí Petrofů. "Privatizační projekty neposuzuji podle zájemců, ale podle metody způsobu privatizace," uvádí premiér. Doporučovaný projekt prý směřoval k vytvoření menších, konkurenceschopných jednotek. K námitce, že s. p. Petrof byl sponzorem ODS, Klaus podotkl, že o tom nevěděl. Zákon podle něho umožňuje úpravy projektů v průběhu privatizačního řízení. Rovněž projekt rodiny Petrofů byl v průběhu roku 1994 upravován za účelem schválení a realizace, připomíná předseda vlády. 
survey Většina občanů neočekává růst životní úrovně svých domácností Praha (lab) - Růst životní úrovně svých domácností v roce 1995 neočekává většina obyvatel České republiky starších 14 let. Vyplývá to z výzkumu agentury AISA. Každý druhý dotázaný (49 %) předpokládá, že životní úroveň jeho domácnosti zůstane letos stejná jako v roce 1994. Zhoršení očekává každý čtvrtý (27 %) a zlepšení každý pátý (18 %) respondent. Z průzkumu také plyne, že s klesajícím věkem a rostoucím příjmem domácnosti roste podíl očekávání zlepšení životní úrovně. Přitom zlepšení nejčastěji očekává mladá generace do 30 let (31 %) a domácnosti s nejvyššími příjmy (35 %). Průzkum provedla agentura AISA v lednu letošního roku u 1096 občanů. 
news Policie zadržela Kolumbijce, který pašoval dva kilogramy kokainu Praha - Dva kilogramy kokainu zadrželi celníci v pátek na ruzyňském letišti v Praze. Informoval o tom vedoucí protidrogového oddělení Generálního ředitelství cel Bohumír Marek. Droga, která má na černém trhu hodnotu asi 4.5 miliónu korun, byla nalezena v zavazadle kolumbijského občana. Ten na pražské letiště přicestoval letadlem pravidelné linky Bogota - Frankfurt - Praha. Drogu měl podle Marka ukrytou ve dvojitých stěnách skořepinového kufru. Na odhalení s celníky spolupracovali pracovníci protidrogové brigády Policie ČR. Zadržený jedenačtyřicetiletý Kolumbijec byl vyšetřovatelem z Prahy 6 obviněn ze spáchání trestného činu nedovolené výroby a držení omamných a psychotropních látek a jedů. Obviněný byl umístěn v policejní cele s návrhem na vzetí do vazby. Pokud bude shledán vinným, hrozí mu osm až patnáct let vězení. Loni bylo na území České republiky zadrženo celkem 29 kilogramů kokainu. Bylo to největší množství této drogy zajištěné policií za poslední čtyři roky. V letech 1992 a 1993 to bylo vždy kolem 4.5 kilogramu kokainu. Přes deset kilogramů "bílého prášku" zadržela protidrogová jednotka v roce 1991. 
comment Nové trhy očima investorů Vliv mexické krize na střední a východní Evropu byl evidentně podceněn Britský deník Financial Times přinesl 20. února osmistránkovou přílohu věnovanou nově vznikajícím kapitálovým trhům, tzv. emerging markets. Střední Evropě je v ní ale věnován pouze jeden článek. Na příloze je zajímavý především jeden aspekt: zjištění, jak velice poškodila mexická měnová krize nové kapitálové trhy. Rozsah této události je v očích našich investorů stále ještě nedoceněn, přestože čeští akcionáři už její důsledky pocítili na vlastní kůži. Do budoucna se budeme muset smířit s tím, že události zdánlivě vzdálené mohou působit na náš kapitálový trh (a tím i na naši ekonomiku) velmi výrazně. Mexická zkušenost byla pro západní investory velice bolestivá, zejména pak pro ty, kteří se nechali obalamutit sebevědomými výroky mexické vlády o stabilitě tamního hospodářství. Za pozornost stojí, že v celé osmistránkové příloze byl pouze jediný článek o investicích do zemí střední a východní Evropy. Vyšel pod názvem "Zdá se, že večírek skončil", což hovoří samo za sebe. O jeho obsahu vypovídá následující: Mexiko je zmíněno devětkrát, Maďarsko sedmkrát, Polsko, bývalý SSSR a ČR pětkrát a jiné země třikrát. O České republice padla v článku a vlastně i v celé příloze jediná samostatná zmínka: "Pouze česká konzervativní vláda vedená Václavem Klausem získává pozitivní hodnocení od západní podnikatelské sféry." Pro přesnější přiblížení optiky, s jakou pohlížejí zahraniční investoři na rozvojové trhy, můžeme přidat statistiku otištěných článků podle jejich optimistického či pesimistického zabarvení. Nuže, z celkového počtu 17 článků (většinou střední délky) jich bylo osm pesimistických, pět optimistických a zbylé čtyři by se daly označit za neutrální. Za citaci stojí titulky některých článků: Mexická vlna zasahuje trhy, Výškoví letci padají k zemi a Temné ekonomické perspektivy. Jiným důležitým poznatkem je, že nelze očekávat přesun investic z nestabilního Mexika do stabilní české ekonomiky. Jednak je česká ekonomika hodnocena zahraničními investory mnohem méně pozitivně než politiky, a kromě toho tržní kapitalizace samotné společnosti Telefonos de Mexico je stále ještě vyšší než kapitalizace celého českého akciového trhu včetně akcií z druhé vlny. 
description Poradenská střediska Agronetu v regionech Praha - Zemědělské poradenské středisko Agronet při Střední zemědělské a rodinné škole v Benešově zahájí 2. března letošního roku seminář pro zemědělské podniky a soukromě hospodařící rolníky na téma Výživa rostlin a informační systémy v zemědělství. Podle Jana Jarolímka z Agronetu je benešovské poradenské středisko již šesté, které bylo letos otevřeno. Regionální poradenská střediska pořádají zemědělské semináře a zajišťují převážně pro samostatně hospodařící rolníky přístup k aktuálním informacím, obchodním nabídkám a poradenství. V dohledné době by mělo být otevřeno celkem asi deset takových středisek při zemědělských školách v různých regionech ČR. 
news Mercedesy se zpožděním MALÉ AUTOBUSY PRO ČSAD ZATÍM ČEKAJÍ V NĚMECKU Ostrava (mas) - S tříměsíčním zpožděním dostane ČSAD Ostrava a. s. 20 malých autobusů Mercedes - Benz 310 D. Polovinu z plánovaného počtu vozidel měli ostravští dopravci již v srpnu nasadit na málo frekventované linky. "Vše závisí na finanční situaci, která se rapidně zhoršila. Asi 50 miliónů korun nám schází z delimitace po přeměně našich dopravních závodů na akciové společnosti a 150 miliónů máme v pohledávkách u neplatičů," řekl nám Jiří Horák, generální ředitel ČSAD Ostrava a. s. Dvacet mercedesů přijde na 26 miliónů korun. Původně měla být vozidla zakoupena hotově. Později si ČSAD muselo vzít u Komerční banky úvěr ve výši 22.5 miliónů korun. Autobusy jsou již od srpna připraveny v Německu. "O finanční pomoci jednáme se zástupci měst a obcí v okresech, kde chceme nasadit nové autobusy. Zatím většinou neúspěšně a přitom by to mělo být také v jejich zájmu. U deseti vozidel počítáme s komerčním využitím. Už teď máme nabídky na obsluhu hotelů, nepravidelnou přepravu osob, pohřby či svatby" dodal Pavel Horák. Mnoho zaměstnanců ČSAD není k zakoupení mercedesů příliš nakloněno. Myslí si, že o polovinu levnější konkurenční Fiaty Ducato by byly pro ČSAD výhodnější. Německé autobusy jsou podle ředitele Horáka mnohem kvalitnější a hlavně spolehlivější než fiaty. Navíc ostravské ČSAD zastupuje firmu Mercedes - Benz na území severní Moravy, což je dobrý předpoklad pro další spolupráci a servisní činnost. 
news Jednání ČSFR - ES o textilu pokračují Druhé kolo rozhovorů o omezení našeho vývozu textilu do Evropského společenství skončilo v pátek v Bruselu. Naší delegaci vedené ředitelem odboru mnohostranné obchodní politiky federálního ministerstva zahraničního obchodu Miroslavem Somolem se podařilo dojednat kvóty u patnácti z 24 položek. "Dochází přitom k určitému zvýšení našich možností," uvedl ředitel Somol, "například u tkanin ze syntetických vláken můžeme v příštím roce exportovat 6420 kilogramů oproti letošním 5350. Většina našich kvót pro letošní rok je přitom již v této době vyčerpána. U některých položek jsme se nedohodli. Jde například o bavlněné tkaniny, froté tkaniny, lůžkoviny, pletené pánské košile, polokošile, tílka, provazy a lana." Omezení v obchodu s textilem na základě dvoustranných smluv umožňuje v rámci Všeobecné dohody o clech a obchodu (GATT) Mnohostranná dohoda o textilu. V současné době jednáme o limitech vývozu textilu do ES pro období 1993 až 1997. Dosud existuje rozdělení dohodnutého množství na jednotlivé členské země ES. Od začátku roku však mají být v rámci západo-evropské integrace zrušeny vnitřní celní hranice. Státy ES hledají proto způsob, jak si ponechat alespoň nějakou možnost rozdělení dovozu do jednotlivých zemí. "Pro naše vývozce by bylo samozřejmě od 1. ledna nejjednodušší vyvézt všechno kousek za hranici do Německa," podotkl ředitel Somol, "a to je jeden z dosud otevřených problémů." Podle názoru Miroslava Somola by při dělení kvót na Českou republiku a Slovensko nemělo dojít k potížím. Už současného jednání se zúčastňují představitelé republikových orgánů. Nepředpokládá se dělení každé položky v poměru 2:1, spíše bude záležet na sídle výrobců. "Střetů nebude mnoho, v této oblasti není obvyklé, aby slovenské podniky vyvážely totéž, co české. Mnohem větší potíže vzniknou například v zemědělství," podotkl ředitel Somol. 
news Rock stále kontroverzní Dvoudenní Rocková a společenská skrumáž, která se konala v Děčíně a jejíž výtěžek měl jít na konto Míša, byla v sobotu předčasně ukončena. Přítomen na ní byl i předseda Výboru na obranu kultury Čestmír Huňát: "V deset večer byl vypnut přívod proudu, aby se nemohlo hrát, přestože akce byla povolena do tří do rána. Nesvítilo ani nouzové osvětlení; odchodu sedmi set posluchačů asistovala policie a černí šerifové se psy. Postup připomínal doby totality. Naštěstí se lidi nenechali vyprovokovat, aby se nějakým konfliktem dalo dodatečně ospravedlnit neoprávněné ukončení koncertu." Proud nechal vypnout děčínský starosta Zdeněk Kropáček: "Pracovnice městského úřadu povolila koncert v rozporu s vyhláškou o rušení nočního klidu. O povolení neinformovala nadřízené. Provozovatel kromě toho nesplnil podmínky povolení. Již předcházející noc místo do dvou hrál do pěti hodin do rána. Na odpojení proudu, protože jiným způsobem se s rockery nešlo domluvit, doplatili i někteří obyvatelé v okolí." Na hluk si totiž stěžovali obyvatelé nedalekého sídliště. K postupu starosty dodává Čestmír Huňát: "V pátek se skončilo o tři hodiny později, pořadatelé se však se starostou druhý den ústně domluvili, že skončí o to dřív, aby nemuseli platit pořádkovou pokutu. Odpoledne však starosta vydal rozhodnutí, jímž akci ukončuje o půl desáté." Ušlý výtěžek odhaduje majitel pořadatelské agentury Publicity and Promotion agency Libor Křemen na 20 až 30 tisíc Kčs. 
news Půda pro Prahu Praha (sob) - Záměr převést majetek Státního statku hlavního města Prahy do vlastnictví města odsouhlasili na svém zasedání členové zastupitelstva. Jak řekl radní Jiří Mrázek, dotace do státního statku by se měly snižovat a postupně zrušit. Půda statku by měla být využívána mj. pro vytváření "zelených plic Prahy" zakládáním lesů, výstavbu shopping center a bytovou výstavbu. V určitých místech bude zemědělská výroba zachována a dle potřeby bude radnice iniciovat zakládání privátních mechanizačních zemědělských stanic. K 31. květnu 92 bylo z celkových 10476 hektarů pozemků ve správě Státního statku předáno městu a je využíváno k zemědělské činnosti 220 hektarů. Státní majetek (z velké většiny obecní) činí 2506 hektarů. 
news Agroplast spoluúčast popírá POKUD IKONA PRODALA VRTULNÍKY DÁL, JDE O DALŠÍ PŘEČIN Praha (ina, ouš) - Na pokusu vyvézt do Chorvatska pět sovětských vrtulníků se podle ředitele odboru federálního ministerstva zahraničního obchodu odpovědného za udělování licencí k vývozu vojenské techniky Štefana Glezga podílela kromě firmy IKONA Frýdlant i akciová společnost Agroplast Liberec. Firma Agroplast začala podle pracovníků Ústřední celní správy v případu figurovat poté, co byly vrtulníky zajištěny na ruzyňském letišti. Objevila se tam žádost na přelet vrtulníků zpět do Liberce, kde si je údajně měla firma převzít. Rovněž ředitel letiště v Praze Ruzyni nás informoval, že o tři vrtulníky se měla společnost Agroplast zajímat. Libor Kavan, předseda představenstva a. s. Agroplast Liberec zabývající se zejména výrobou a zpracováním kameniva, nám řekl: "S vývozem vrtulníků do Chorvatska nemáme nic společného. S žádnou naší a zahraniční firmou jsme nepodepsali smlouvu a nedohadovali se ani ústně." Podle inspektora Ústřední celní správy Jiřího Stricha zatím vše ukazuje výlučně na firmu IKONA. "Na všech celních dokladech figurovala pouze tato firma. Pokud je - jak tvrdí - prodala zpět moskevské společnosti Berkut nebo někomu jinému, pak jde o další přečin." 
sport Čistá loupež HC SPARTA JE ODHODLÁNA HÁJIT SVÁ PRÁVA NA PETRA HRBKA "Nechceme být v situaci prosebníků, kteří čekají a žadoní, aby dostali náhradu za hráče, do kterého investovali od jeho sedmi let," řekl v rozhovoru pro MF DNES předseda hokejového klubu HC Sparta Miloslav Halík. Uvedl to v nové kauze našeho hokeje, odchodu Sparťana Petra Hrbka do klubu NHL Detroit Red Wings. Sparta vymáhá na Detroitu odstupné, které by mělo podle smlouvy mezi NHL a Čs. federací dosahovat až částky 400000 švýcarských franků. "Bohužel na tři faxy vedoucím představitelům Detroitu a na dva faxy viceprezidentovi NHL O 'Neilovi jsme nedostali žádnou odpověď," uvedl předseda Sparty. "Upozorňovali jsme v nich, že Hrbek má se Spartou platnou smlouvu a dostal souhlas k jednání o kontrakt s Detroitem jen za předpokladu, že bude zaplaceno odstupné ve smyslu smlouvy. A že Sparta podnikne veškeré kroky, aby buď dostala odstupné, nebo hráče zpět." Do této situace se Sparta dostala, jak řekl její předseda, dík Hrbkovu agentu Richovi Wintrovi. "Pan Winter žádal Hrbka, aby podepsal smlouvu, ve které bylo přímo uvedeno, že Sparta nedostane žádné odstupné. Když to odmítl, předložili mu novou smlouvu, kde byl tento odstavec vypuštěn. Petr upozorňoval, že Sparta odstupné dostat musí, ale zástupci Detroitu mu řekli, ať nemá obavy, neboť podle jejich názoru i názoru agenta Wintra nemá Sparta na odstupné žádný nárok." Předseda Halík považuje Wintrovo jednání za jistou odplatu Spartě z doby, kdy byl požádán, aby projednal odstupné za sparťanského hráče Františka Kučeru v Chicagu. "Winter nebyl schopen se půl roku s Chicagem kontaktovat, a tak Sparta pozvala zástupce Chicaga do Prahy, kde jsme se během odpoledne dohodli," řekl pan Halík. Dodal, že Rich Winter po této dohodě uplatňoval svůj podíl na odstupném a chtěl žalovat Spartu o 50000 marek. Nelze se proto divit, že Sparta přistoupila k protiopatření. "Všichni naši hráči mají ve své smlouvě dodatek, že nesmějí uzavřít žádný kontrakt s panem Wintrem nebo jeho zástupcem panem Henyšem," prohlásil předseda Halík. Poslední sparťanský fax viceprezidentovi NHL má zajímavý závěr. "Praví se v něm, že místo dobré vůle vedení NHL vytvořit seriózní partnerský přístup při odchodech hráčů, počínaje našimi juniory, dochází k čisté loupeži - pure robbery," řekl sparťanský předseda. "Zástupci klubů NHL se vždy oháněli dobrou vůlí, ale jsou to jen slova. Neexistuje momentálně žádná síla, která by donutila kluby NHL se jakoukoli smlouvou řídit. Když jim nevyhovuje, je to pro ně cár papíru." Předseda Halík dodal, že nepochybuje o platnosti smlouvy mezi NHL a naší federací, kterou druhá strana zpochybňuje. "Hovořili jsme s americkými právníky a ti nám řekli: co je na té smlouvě neplatného?" Na otázku, jak se zachová Petr Hrbek, předseda Halík odpověděl: "Petr je z toho nešťastný. V prvním roce mu dali smlouvu na 350000 dolarů, a tak by rád v Detroitu hrál." -Myslíte si, že v případě neshody s Detroitem by se sám vrátil? "Ne. I když je Sparťan celým srdcem, tři sta padesát tisíc dolarů je tři sta padesát tisíc dolarů. Z lidského hlediska ho chápu." Sparta hodlá žalovat nikoli Detroit, ale vedení NHL, které je zodpovědno za plnění smlouvy. "Co mě nejvíce děsí, je výprodej našich mladých hráčů," řekl pan Halík. "Ve Strakonicích na turnaji týmů do 20 let bylo přítomno na šedesát scoutů, kteří lovili v juniorských vodách." 
collection tenis LONDÝN - žebříček WTA: 1. Selešová, 2. Grafová, 3. Sabatiniová, 4. Navrátilová, 5. Sanchezová, 6. Capriatiová, 7. M. J. Fernandezová... 11. Novotná, 13. Suková. Žebříček ATP: 1. Edberg, 2. Courier, 3. Sampras, 4. Chang, 5. Ivaniševič, 6. Agassi, 7. Korda, 8. Becker, 9. Lendl, 10. Ferreira... 22. Nováček, 113. Střelba, 132. Damm, 147. Rikl, 165. Doseděl, 172. Němeček, 177. Vacek, 192. Vajda. OSTRAVA - překvapení 1. kola mistrovství ČSFR Čatár (15 let, STU Bratislava) - Fiala (Baník Ostrava) 7:6, 1:6, 6:4, Linhart (17 let, LTC Praha) - Kovačka (Jihlava) 6:7, 6:2, 6:2. BURGAS - finále turnaje juniorů ITF: Kukal - Bandurowský 6:4, 6:1. SANTO DOMINGO - na zasedání ITF bylo rozhodnuto, že Pohár federace žen se bude hrát od roku 1995 systémem podobným Davisovu poháru. 
sport Spokojený sáňkařský kmet Smržovka, lednové dějiště mezinárodního sáňkařského Poháru národů juniorů, a stejně tak Jablonec nad Nisou byly hostiteli 81letého, ale stále svěžího prezidenta mezinárodní sáňkařské federace FIL Rakušana Berta Isatische. Betonové koryto ve Smržovce pro kolečkové saně uznal za naprosto schopné přijmout v lednu stovku evropských nadějí. Vzácný host byl v doprovodu našeho člena FIL dr. Miloslava Kříže přijat mimo jiné i na radnici starostou Jiřím Musilem. Prof. Isatisch se dal ve svatební síni slyšet, že by se v tak krásném prostředí hned nechal podruhé oddat. 
news Dáma roku 1992 Brno (fil) - Titul Dáma roku - Missis 1992 v českých krajích získala 24letá manekýna Romana Svídenská z Plzně. Moravskou královnou se stala stejně stará sekretářka Ilona Blinková z Valašského Meziříčí. V brněnské veletržní Rotundě byly v neděli v noci tyto tituly uděleny v České republice vůbec poprvé. V průběhu zábavného pořadu muselo šest českých finalistek a stejný počet moravských dam prokázat před porotou svůj pohotový důvtip, šarm, ale i jistou svůdnost a pochopitelně inteligenci. Zároveň byla vyhlášena nejsympatičtější žena podle mínění čtenářů časopisu Květy, kterou se s výrazným náskokem 600 bodů stala 31letá Zdenka Jelínská z Karlových Varů, povoláním učitelka. 
news Komu připadnou chráněné lesy S DOHODOU MINISTRŮ O KOMPETENCÍCH NESOUHLASÍ OCHRÁNCI PŘÍRODY Podle dohody ministrů životního prostředí a zemědělství České republiky Františka Bendy a Josefa Luxe z 20. srpna o vymezení kompetencí v lesním hospodářství chtějí oba resorty společně iniciovat novelu zákona ČNR 114/92 o ochraně přírody a krajiny. Změna se týká zejména paragrafů 22 a 60. Ministerstvo životního prostředí bude ústředním orgánem státní správy lesního hospodářství, ale souhlasí, aby v chráněných lesích národních parků hospodařil resort zemědělství prostřednictvím Lesů České republiky. "Pokud poslanci ČNR na změnu přistoupí, může to vážně ohrozit plán ochranářů na obnovu národního parku Šumava a jeho lesů, který mimo jiné počítá se zvyšováním druhové rozmanitosti porostů, s výměnou nevyhovující lesnické techniky za lehčí, ale i s rozvojem ekologicky orientované turistické infrastruktury. Jde i o finance - výnosy z těžby dřeva, byť omezené, na Šumavě stále ještě představují ne zanedbatelný zdroj příjmů správy parku pro naplnění jeho cílů," tvrdí členové jihočeské nadace pro ochranu přírody Rosa. Uvádějí, že model národního parku, v jehož lesích správa parku i hospodaří, se osvědčil také v sousedním Bavorsku, v Polsku i v USA. Podle slov ředitele národního parku Podyjí na Znojemsku Tomáše Rothtreckla se ministři dohodli bez konzultace s ochránci přírody a správami dotčených parků. "Národní park je chráněným územím nejvyšší kategorie a při změně kompetencí mohou v lesích převážit hospodářské aktivity, jejichž rozsah světové organizace přísně sledují. V našem případě to platí dvojnásob vzhledem k připravovanému vzniku bilaterálního parku na čs. i rakouském území Podyjí. Právě pro moderní koncepci zákona ČNR uvolnila holandská nadace FACE značné prostředky pro zalesnění Krkonoš. Novelou zákona můžeme ztratit jeho mezinárodní prestiž. Lesy národních parků svojí rozlohou představují pouhá tři procenta lesů České republiky a zasloužily by si výjimečná pravidla hospodaření." "Váš červnový zákon o životním prostředí byl podnětem k úsilí ekologické veřejnosti o změnu zastaralé legislativy v řadě zemí Evropy. Pokud národní parky ztratí možnost hospodařit ve svých lesích, dostane u vás znovu zelenou filozofie 60. let," domnívá se Alexander Zinke z vídeňského centra Světového fondu pro ochranu přírody. "K dohodě o změně hospodaření v chráněných lesích jsme dospěli po složitém jednání a považuji ji za prospěšnou a zcela průhlednou. Jde jen o sjednocení postupu. Ekologická lobby totiž razí filozofii nejlepšího hospodáře. Je ale i racionální, aby resort životního prostředí v těchto lesích hospodařil, sám sebe kontroloval, v případě nedostatků si uděloval pokuty a pak si je odpouštěl?" řekl nám včera ministr zemědělství Josef Lux. "Proto se vláda shodla, že ministerstvo životního prostředí bude vytvářet rámec státní politiky, vydávat ekologické předpisy a kontrolovat je. V úterý zahajovanému jednání ČNR návrh změny kompetencí předkládáme jako dohodu koalice s vědomím, že ekologická lobby koalici nezná." 
other Tak vypadá buňka v horním podlaží 
news Povstalci opět proti sobě AFGHÁNISTÁN: Povstalci opět proti sobě Kábul - Rakety odpalované sunnitskými a šíitskými skupinami včera opět dopadaly na předměstí Kábulu kontrolovaná znepřátelenými povstaleckými organizacemi poté, co selhalo příměří zprostředkované prozatímní afghánskou vládou. Bojovníci Ittiháde islámí podporovaní arabskými extremisty a Íránem financovaná šíitská Hezbe vahadat ostřelovali své pozice v tří až čtyřminutových intervalech. Mluvčí ministerstva obrany potvrdil, že mírová komise dojednala podmínky příměří, velitelé znepřátelených frakcí však dohodu porušují. 
essay Ve Francii není ani vítězů, ani poražených POTVRDILA SE TAK PŘEDPOVĚĎ JEJÍHO PREZIDENTA Paříž (Od našeho stálého zpravodaje) - Francie, jako nějaká postava vymyšlená Molièrem, odvážila v nedělním referendu svou odpověď na apatykářských vážkách: 51.05 procenta pro ratifikaci maastrichtské dohody ustavující Evropskou unii, zbytek - představující téměř stejný počet hlasů - proti. Takto mimochodem potvrdila to, co prezident Mitterrand hlásal po několik měsíců, že v tomto referendu nebude "ani vítězů, ani poražených". Věru, je tomu tak a žádný ze stoupenců "ano" se nemůže chvástat tak mizerným výsledkem a vydávat ho za vítězství. Toto kratičké "ano", vyjádřené bez nadšení, je přesně to, co Francouzům vyhovuje. Vysokou účastí (více než 70 procent) ukázali světu svou zodpovědnost a to, že neberou věc Evropy na lehkou váhu. Tím, že Maastricht "prošel", Evropanům nepokazili hru a zároveň dali najevo své vlastní vládě, že mandát, který jí dávají k vedení evropské politiky, je patřičně podmíněný. Pod podmínkou není pouze současná vláda, ale všechny budoucí, včetně té, která by mohla vzejít z vítězství opozice v příštích parlamentních volbách v březnu příštího roku. Přes všechny obavy, že dojde ke smíchání žánrů - vnitřní politiky a věcí sjednocení Evropy - Francouzi nakonec předvedli svou demokratickou vyspělost: odmítnutí Maastrichtu či vlažný postoj k němu není odmítnutím politiky té či oné vlády, ale civilizace, o které se mnozí domnívají, že vznikne spolu s evropským sjednocením. Dostala-li Evropa coby dárek své budoucí spojení, Francouzi, kteří jí ho dali, si současně dokázali, nakolik jsou rozliční. Francie rozdělená na levici a pravici ve světle referenda jaksi dočasně zanikla. Ale o to víc se projevila jiná dělení: na proevropská města a konzervativnější, do sebe uzavřenou vesnici. Na východní a západní Francii, které hlasovaly "ano" (ve Štrasburku přes 70 %), a odmítavý jih, zejména pobřeží Středozemního moře. Dělení ovlivněna nejen geografií, ale taktéž sociologií: průzkumy ukazují, že strach z neznáma, které se nazývá Evropou, je silnější v nižších společenských vrstvách, méně schopných se adaptovat na nové podmínky. Francie se také značně rozdělila podle generací: na mládež, která se evropského dobrodružství nebojí, a starší generaci, která by, jak se patří, radši zůstala při starém. Toto vše jsou přirozeně pouhá schémata. Zásluhou referenda, a ne zrovna druhotnou, je však, že jim dovolilo se vykreslit. Nyní nastává návrat k vnitřní politice, kde už tolik nemusí být brány ohledy na to, co si v cizině pomyslí. Francouzi spolu se sebou a proti sobě. Ti, kdo se dočasně spojili - "kvůli Maastrichtu" - budou zas nuceni klást důraz na rozdílnost svých politických koncepcí. A obraz Francie - zároveň otevřené a opatrné -, který před nimi vyvstal v souvislosti s evropským referendem, jim v této formulaci zajisté poslouží. 
news Přijde nová revoluční vlna FIDEL CASTRO: Přijde nová revoluční vlna Havana - Příchod nové vlny marxistických revolucí ve světě předpověděl kubánský nejvyšší představitel Fidel Castro v rozhovoru, který poskytl svému příteli, bývalému nikaragujskému ministru vnitra Tomási Borgemu. Castro zdůraznil své přesvědčení, že "nadvláda reakčních sil v tomto světě musí být zákonitě vystřídána novou vlnou revolucí". Svou vlastní politiku a vládu označil za jednu z hlavních nadějí tohoto světa a nepřátele kubánské varianty komunismu nazval úhlavními nepřáteli lidstva. Fidel Castro dále uvedl, že Kuba zůstala v tomto boji za ideály komunismu a pokroku již zcela sama. Dosud se F. Castro zmiňoval o Číně, KLDR a Vietnamu jako o svých spojencích v boji za znovunastolení komunismu ve světě. 
description Úspěšný VW Celkový odbyt německého automobilového koncernu Volkswagen včetně podílu mladoboleslavské Škodovky se za prvních osm měsíců letošního roku zvýšil proti stejnému období 1991 o 2.8 procenta - na 2.38 miliónu vozidel. Z toho na západní Evropu připadlo 1.77 miliónu automobilů. Jistý pokles odbytu na domácím trhu a v USA vyrovnala automobilka Volkswagen zvýšeným prodejem svých vozů v Argentině, Brazílii a Číně. Jak napsal německý list Handelsblatt, chce Škoda letos rozšířit svůj odbyt na 200000 vozů typu Favorit a Forman proti plánovaným 180000. VW zvýší do roku 1995 svůj podíl ve Škodě z dnešních 31 procent na 70 procent a během příštích šesti let má investovat asi devět miliard marek. Výrobní kapacita závodu by se pak měla zvýšit na 400000 vozidel ročně. List připomněl, že zatímco loni zaznamenal mladoboleslavský podnik ztrátu 853 miliónů korun, letos poprvé bude mít zisk. Doma počítá s odbytem 80000 vozů a do Německa vyveze 30000 favoritů a formanů. 
review Návrat Laury Skupina Laura a její tygři na půldruhého roku zmizela z domácí scény i z povědomí posluchačů. Hrála v zahraničí, především ve Francii. "Na začátku roku 1991 jsme získali zahraničního manažera," vysvětlil šéf kapely Karel Šůcha, "a tak jsme venku hráli a vůbec nás nenapadlo, že doma chybíme. Uvědomili jsme si to, až když nám lidi překvapeně říkali - vy ještě hrajete?" Nyní se Laura vrací. Včera uvedl na náš trh Bonton její třetí album Síla v nás. Oproti předchozím je méně explozívní. Dechy jsou sice stále výrazné, ale latinské rytmy i perkuse s výjimkou úvodní skladby Lidi se shromáždí ustoupily do pozadí. Větší roli naopak hraje kytara. Album je rockovější, což je patrné v písni To se mi snad zdá. Na desce je jiná Laura. Napětí ve swingujícím blues Já a Bůh vystupuje na povrch jen místy a ani rock'n'roll Zůstaňte se mnou není tak žhavý. Laura si teď více libuje v klidu. Včera skupina zahájila turné podporující dobrou desku, kterou by chtěla dostat i do zahraniční distribuční sítě. "Bez ní se venku neudržíte ani v hektickém tempu třiceti koncertů měsíčně, které hrajeme," říká Karel Šůcha. 
news Podivný obchod s levným vozem Je možné, že Auto Delta vozy už testuje pro homologaci sama? "Ano, ale patrně bychom o tom věděli. Žadatelé o homologaci s námi obvykle nejprve konzultují, jak se mají na schválení vozu připravit. Denně jsme v kontaktu i se zkušebnami vozů - o Deltě jsme neslyšeli. Podle toho, co já o vozu vím, by hlavním úskalím homologace byl motor. A automobily z Indie podle mých zkušeností neodpovídají snad jediné evropské normě." Od října začnou platit přísné limity emisí, které lze podle názoru odborníků splnit jen třícestnými řízenými katalyzátory. Zda je Delta 99 má, jsme nezjistili. Představitel Auto Delty jen sdělil, že "vůz je katalyzován". Problémem může být i pravostranné řízení, které má vystavený exponát Delty 99. Prodejci ale tvrdí, že importovat se budou jen vozy s volantem vlevo. Servis je údajně zajištěn smlouvami s autocentry ve všech krajských městech. Jak jsme ovšem včera ověřili, ani v největším servisu Mototechny v Ústí nad Labem, ani v českobudějovických a brněnských servisech o Auto Deltě nevědí. Investice na zapsání do pořadníku tedy nemusí být nejšťastnější. Zájemce o koupi Delty 99 musí totiž zaplatit vinkulační částku 50000 korun a k tomu ještě 1020 korun manipulační poplatek. Zákazník složí tento obnos u Československé obchodní banky v Liberci. Fotokopii potvrzení (nebo útržku složenky) zašle poštou na adresu společnosti nebo zanese k firemnímu stánku na Motor Show. Za to poštou obdrží potvrzení Auto Delty o zaplacení vinkulace (v podstatě opce na přednostní nákup vozu). Formuláře potvrzení jsou očíslovány a slouží zároveň jako pořadová čísla kupců. Na formulář však Auto Delta nedává žádné razítko. "Kolik lidí do této chvíle složilo na naše konto peníze, nevíme, to vědí v bance," řekl nám nejmenovaný představitel Auto Delty. První Delty 99 by se měly prodávat během prvního pololetí příštího roku. V podstatě to znamená, že lidé zapisující se do pořadníku, dají Auto Deltě na více než půl roku k dispozici své peníze. Někteří pracovníci společnosti zákazníkům na Motor Show tvrdí, že uložená záloha "je pro případ znehodnocení koruny kryta dolary." To je vzhledem k současnému právnímu stavu neodůvodnitelné. Podle našich předpisů právnická osoba nemůže vlastnit devizové konto či devizovou hotovost. Nám však včera jiný představitel Auto Delty sdělil: "O žádném dolarovém krytí nevím, žádné neexistuje." Uvažujme situaci, že vinkulační částku složí deset tisíc zájemců o levný vůz. Auto Delta tak na několik měsíců získá k volnému disponování sumu půl miliardy korun. Při současných úrokových mírách může tato částka uložená pouze do krátkodobých cenných papírů vynést čistý zisk přes 11 miliónů korun. 
caption J. V. KOTAS, kandidát na prezidentský úřad, s napětím očekává v budově Federálního shromáždění výsledky hlasování poslanců 
news Slavný koňak na pardubické závodiště MARTELL SPONZORUJE VÍC NEŽ MILIÓNEM KORUN NEJPROSLULEJŠÍ STEEPLECHASE KONTINENTU Francouzská firma Martell, výrobce koňaků, sponzoruje letošní Velkou pardubickou steeplechase částkou 1360000 Kčs. Oznámila to včera na tiskové konferenci v pražském hotelu Atrium ředitelka firmy pro styk s veřejností Judit Menierová. Sponzorství nabídla firmě Martell, která sponzoruje též Velkou národní v Liverpoolu, pražská agentura Century. "Martell se nám jako sponzor nejvíce zamlouval a jednání s ním bylo nejkorektnější," řekl ředitel agentury Libor Hloušek, "a propojení dvou největších steeplechase Evropy jedním sponzorem vidíme pro budoucnost Velké pardubické jako šťastné." Do Pardubic má zavítat i předseda direktoria Martellu Patrick Martell, který před nedávnem řekl: "Styky naší firmy s vaší zemí trvají už 110 let a dnes jsme nadšeni, že můžeme toto spojení upevnit!" Na otázku MF DNES, jak dlouho trvala jednání a co si od sponzorství firma slibuje, odpověděla paní Menierová, že kontrakt byl výsledkem dlouhých diskusí. Marek Holub, ředitel afilace Seagram Company, která Martell vlastní, uvedl, že jeho firma si dala udělat expertizu zejména o sledovanosti pardubického dostihu. Martell a Seagram sponzorují mimo Velké i dalších šest dostihů. Dotace pro Velkou: za 1. místo 500000 Kčs, za druhé 230000, za třetí 150000, atd. Agentura Century, která je provozovatelem pardubického závodiště, očekává případné protesty proti dostihu přímo na místě. Došlo k nim ostatně už loni. Na otázku, jak jsou na ně pořadatelé připraveni, řekl ředitel Hloušek: "Nepřipravili jsme se my, ale policie. Bylo by lehkomyslné se na ni neobrátit." V akci má být pražská policie na koních a pardubická bezpečnostní agentura. Včera byla uzavřena startovní listina Velké, ve které je 17 koní, mj. její čtyřnásobný vítěz Železník v sedle s Váňou, ruský Lanolin, bulharští Namiren a Imal, britský Boreen King, francouzští Pacha de Fercé a Hartiche, kteří jsou v Pardubicích prvními francouzskými koňmi od roku 1947. Vzhledem k tvrdé půdě pardubického závodiště během léta je dost koní zraněných, nemocný je i Drak. V sedle jednoho z koní má být i Vítěz Velké národní Angličan Armitage, který už v Pardubicích několikrát startoval. Jednalo se o tom, zda by nevedl Lanolina, ale ruský šéftrenér Laskov odpověděl vyhýbavě. 102. ročník Velké pardubické, s novým oficiálním názvem Martell Velká pardubická, se koná v neděli 11. října. Do dějin už vstoupila pozoruhodně: žádný předchozí ročník neměl tak noblesní tiskovou konferenci v jednom z předních pražských hotelů a na žádné tiskovce k tomuto dostihu se ještě nesešlo tolik novinářů. 
sport Atleti se omlouvali ČTYŘLETÝ CYKLUS SVĚTOVÉHO POHÁRU Jedenáct olympijských vítězů, mj. britský sprinter Christie, přijelo do Havany na Světový pohár v atletice, který se koná ode dneška do neděle. Většina es se však omluvila s tím, že na konci sezóny se cítí unaveni, což vyvolává obavy o budoucnost této soutěže. Příště se bude SP pořádat vždy v roce, kdy nejsou olympijské hry ani mistrovství světa. Čtyřletý cyklus začne v roce 1994, o pořadatelství mají zájem Birmingham, Singapur a Jihoafrická republika. 
news Lživé obvinění Praha - Václav Havel se nikdy neléčil v žádné protialkoholní léčebně, sdělil včera osobní tajemník bývalého československého prezidenta Vladimír Hanzel na dotaz ČSTK v souvislosti s tvrzením poslance ČNR Jaroslava Nováka (SPR-RSČ), že Václav Havel byl pacientem protialkoholní léčebny v Želivu na Pelhřimovsku. Zmíněné vyjádření Jaroslava Nováka otiskl čtvrteční Český deník a osobní tajemník bývalého čs. prezidenta Vladimír Hanzel je označil za zcela nepravdivé. Informoval také o tom, že v souvislosti s článkem v Českém deníku je Václav Havel rozhodnut okamžitě podat žalobu podle zákona na ochranu osobnosti. V rozhovoru se zpravodajem ČSTK dnes Jaroslav Novák uvedl, že má skutečnost, že se Václav Havel v Želivu léčil ze závislosti na alkoholu, ověřenu od bývalého důstojníka StB, se kterým hovořil jako člen občanské komise při ministerstvu vnitra ČR v okrese Pelhřimov. 
news stíny MARKY PRO POLICISTU. Padesát marek nabídl v Aši 18letý Rom policistovi, který kontroloval v pravé poledne totožnost několika romských žen. Rom chtěl, aby policista zanechal kontroly a odešel. Teď je stíhán pro pokus o podplácení. 
news Olej na vodě České Budějovice (ria) - Těsně před desátou hodinou včera dopoledne havarovala na mostě v obci Roudné u Českých Budějovic cisterna s lehkým topným olejem. Vzápětí je mastná skvrna na hladině Malše a blíží se k městu. Za 45 minut může být už u zdejšího Velkého jezu. Českobudějovický požární útvar vyhlašuje poplach... Tentokrát jen simulovanou havárii připravil závod Horní Vltava, Povodí Vltavy. Jeho záchranářům a požárníkům stačilo půl hodiny na rozprostření tří druhů norných stěn ve zdrži jezu. Skutečný olej pak sami nalili do mlýnského náhonu, kde Prospecta Liberec předvedla novinku, kterou je zařízení BIMBO pro sběr ropných látek z vodní hladiny nahrazující Vapex. Na místě se představil i Technolen Hlinsko s novým typem norné stěny z italského materiálu a a. s. Mykana Chrastava, výrobce absorpčních utěrek. V uplynulém roce bylo v Povodí Horní Vltavy osmnáct vážných ropných havárií, letos už jedenáct. 
overview Výhry loterie Praha - (Slosování 24. září 1992 v Topoľčiankách.) Prémie 1000000 Kčs připadá na los série a číslo: K-020 611. 2 výhry po 100000,- Kčs připadají na losy těchto sérií a čísel: B-034 185, D-068 947; 4 výhry po 50000 Kčs připadají na losy A-055 953, A-071 728, D-011 627, K-085 329; 8 výher po 10000 Kčs připadá ve všech sériích na číslo losu: 53094; 16 výher po 5000 Kčs připadá ve všech sériích na čísla losů: 48381, 76705; 80 výher po 1000,- Kčs připadá na losy končící čtyřčíslím 5549; 3200 výher po 100,- Kčs připadá na losy končící trojčíslím 408, 437, 601, 627; 8000 výher po 50,- Kčs připadá na losy končící dvojčíslím 58; 32000 výher po 20,- Kčs připadá na losy končící dvojčíslím 09, 38, 69, 93; 160000 výher po 10,- Kčs připadá na losy končící číslicemi 5 a 9. Příští slosování ČSLO bude 22. října 1992 v Plzni. 
news V Bosně a Hercegovině stále pokračují prudké boje ZRANĚNI DVA FRANCOUZŠTÍ VOJÁCI Sarajevo - V hlavním městě Bosny a Hercegoviny byli ve středu zraněni dva další francouzští příslušníci ochranných sil OSN (UNPROFOR). Na více místech Bosny a Hercegoviny včera pokračovaly boje. Nejprudší srážky se podle dostupných zpráv nyní odehrávají v centrální části republiky kolem Maglaje a v oblasti Bihače v západní Bosně. Srbské zdroje nehlásí ze Sarajeva rozsáhlejší ozbrojené střety. Bosenský a chorvatský rozhlas však mezitím informovaly o pokračujícím ostřelování metropole srbskými děly. Chorvatský rozhlas zaznamenal, že tyfovými onemocněními je v Bosně postiženo kolem 6000 lidí. Prezidenti Chorvatska a Bosny a Hercegoviny v noci na včerejšek v sídle OSN oznámili, že se rozhodli vytvořit společný výbor pro koordinaci boje proti Srbsku. Spolupředsedové stálé konference o Jugoslávii Cyrus Vance a lord Owen se rozhodli, že dnes navštíví Srby kontrolované bosenské město Banja Luka, aby osobně a na místě posoudili složitou situaci, která vznikla "následkem nové vlny etnických čistek". 
news Demise ministra Davida Mellora DALŠÍ SKANDÁL VE VELKÉ BRITÁNII Londýn - Na úřad ministra národního dědictví v kabinetu britského premiéra Johna Majora rezignoval včera večer David Mellor (43). V posledních dnech se dostal pod mimořádný tlak britských sdělovacích prostředků za to, že strávil dovolenou ve společnosti dcery jednoho z vysokých představitelů Organizace pro osvobození Palestiny, která jeho rodině zaplatila letenky. Podle pravidel závazných pro členy vlády nesmí ministr přijmout dar nebo službu, která by ho mohla jakkoliv zavazovat. Ministr však prohlásil, že má čisté svědomí. V rozhovoru pro BBC se ohradil proti tomu, aby o složení vlády rozhodovali vydavatelé bulvárních listů, kteří věnovali jeho soukromému životu vytrvalou pozornost. Problémy Davida Mellora propukly v červenci, kdy jeden z britských nedělníků odhalil ministrovu milostnou aféru s herečkou Antoniou de Sancha. David Mellor je ženatý a má dva syny. Je prvním z členů britského kabinetu ustaveného po dubnových parlamentních volbách, který odstoupil z funkce. 
news Zákonodárci jsou jako diplomaté, tvrdí Dobal Praha (iv) - V některých případech prý došlo při přechodu poslanců přes státní hranice k pokusům o různé formy šikanování. Mělo jít o několikahodinová zdržení, prohledávání všech osobních věcí a podobně. Uvedl to včera s odkazem na "informace ústavněprávního výboru parlamentu" poslanec Viktor Dobal (ODA). Podle něj se stejné principy, jaké nyní celní zákon formuluje pro poslance, týkají i diplomatů a dalších osob, na něž se vztahuje mezinárodní imunita. Obecně ve světě platí, že takovéto osoby požívají zvláštní důstojnosti a nedotknutelnosti, uvedl Dobal. Poslanci disponují různými materiály, jejichž zveřejnění by mohlo poškodit rozličné resortní, stranické či osobní zájmy. Podobné dokumenty by poslancům mohly být podle Dobala pod různými záminkami odebrány. 
other Provoz na Nuselském mostě v Praze včera po omezení dopravy zhoustl 
description Škola pro knihkupce s maturitou Brno (jpk) - Do sítě českých středních škol bylo dodatečně zařazeno čtyřleté studium na soukromé střední škole pro knihkupce a nakladatelské pracovníky v Brně a v Praze. Studium je ukončeno maturitní zkouškou, přičemž už ve třetím ročníku lze získat výuční list. Rodiče studentů knihovnické školy budou muset zaplatit tisíc korun zápisného a 750 korun měsíčně školného. Do školy je možné se přihlásit do 31. července v kontaktních knihkupectvích společnosti Barvič &amp; Novotný v České ulici 13 v Brně a v Orbisu na Václavském náměstí 42 v Praze. V hlavním městě bude škola působit v budově Svobodné základní školy v Londýnské ulici, v Brně ve Vesně v Údolní. Výuka knihkupců a nakladatelů bude akcentovat humanitní předměty související s knihkupeckou praxí, od druhého ročníku se rozdělí na učební a studijní směr. 
collection Poslanci budou "hlídat" tajnou službu Praha - Kontrolní orgán pro činnost Bezpečnostní informační služby, složený ze sedmi poslanců různých stran, zvolil včera parlament. Kontrolní orgán má posuzovat mj. statut BIS, návrh jejího rozpočtu a zprávy o činnosti služby. Není však oprávněn řídit tajnou službu nebo zasahovat do personálních věcí BIS. Přídavek na děti vyplatí stát v srpnu Praha (li) - Jednorázový přídavek na nezaopatřené děti, který dostanou rodiny s nižšími příjmy, schválil včera parlament. Na dítě do šesti let se vyplatí 1020 korun, na dítě mezi šesti a deseti lety 1130 korun, na dítě od deseti do patnácti let 1360 korun a na dítě nad patnáct let 1470 korun. Přídavek bude vyplacen v srpnu. 
news Za data ČSÚ by se mělo platit Praha - V moderně koncipovanou instituci by se měl Český statistický úřad (ČSÚ) podle jeho předsedy Edvarda Outraty přeměnit asi do pěti let. "Nepřipustíme ztrátu nezávislosti a důvěry veřejnosti," prohlásil na včerejší tiskové konferenci. Jak dále uvedl, úřad usiluje o "vynikající" vztahy se svými uživateli, tedy mj. s vládou, opozicí i tiskem. Podle zkušeností E. Outraty by statistika měla poskytovat data s komentáři, ovšem bez politického hodnocení. Předseda ČSÚ se přiklání k tomu, aby se za statistická data platilo, byť je ČSÚ v podstatě financován z peněz daňových poplatníků. Vytřídí se tak podle něho informace, o které je skutečný zájem. 
collection Europa Cantat 1993 je mezinárodní festival pěveckých sborů, který za účasti sedmi set zpěváků začíná v Táboře a dalších šesti městech jižních Čech. Zakončí ho koncerty pořádané v Praze 17. července. Pražský klub Ponorka uvádí od 22 hodin místo plánovaného programu brněnskou skupinu Alfa Beat. Výstava studentů AVU na zámku ve Slatiňanech je otevřena do 29. srpna. 
news Provoz na Nuselském mostě je pro motoristy značně omezen Praha (nak) - Na pražském Nuselském mostě, který patří k nejdůležitějším příjezdovým komunikacím do hlavního města, je od včerejška značně omezen provoz. Motoristé budou moci až do 22. srpna kvůli opravě spáry mezi betonovými bloky jezdit směrem do centra pouze v jediném místo tří pruhů, z centra jsou průjezdné dva pruhy. Policie řidičům doporučuje, aby cestovali po náhradních trasách na pravém břehu Vltavy, v Nuslích nebo přes Spořilov a Vršovice. Podle zástupce šéfa pražské dopravní policie Rajcharta nebudou vyznačeny objížďky, protože nedošlo k úplnému uzavření mostu. Zřetelně je označeno pouze svedení pruhů na mostě. Na exponovaných křižovatkách jsou umístěny informační tabule, které upozorňují na omezený provoz na mostě a uvádějí náhradní trasy. Dopravní policisté očekávají zvýšený provoz v ulicích Táborská, Lounských, Bělehradská, Nuselská, v celém Nuselském údolí a na nábřeží. Motoristům proto radí nejezdit do centra vozem a využívat spíše metro. Včera odpoledne byl na Nuselském mostě pruh směrem do centra normálně průjezdný, směrem z Prahy se vytvořila stojící kolona automobilů. V ranních hodinách se očekává opačná situace. Podle tiskového mluvčího pražské policie Petra Linka se most opravuje v létě proto, že doprava v Praze je v tomto období nejslabší. 
sport Dvakrát o mistra světa Praha - V září začnou souběžně dva šachové zápasy, jejichž vítězové si budou přisuzovat korunu šachového krále. V Londýně nastoupí Garri Kasparov proti Nigelu Shortovi, v dosud neurčeném nizozemském městě se střetnou Anatolij Karpov a Jan Timman. Mistr světa Kasparov, jak známo, nepřistoupil na finanční podmínky Mezinárodní šachové federace (FIDE). K němu se připojil i anglický vyzývatel Nigel Short a FIDE po marném jednání oba diskvalifikovala. Právo hrát o titul tak přešlo na další dva z turnaje kandidátů - exmistra světa Karpova a Nizozemce Timmana. Oba duely budou dotovány přibližně stejnou sumou čtyř milionů švýcarských franků. Za světového šampiona se ovšem, jak známo, prohlašuje také Američan Robert Fischer. 
sport Pollertův nečekaný eskymák FAVORIZOVANÁ ČESKÁ HLÍDKA KANOISTŮ OSMÁ NA MISTROVSTVÍ SVĚTA Mezzana (Od našeho zvláštního zpravodaje) - Tam, kde z protivodné branky č. 18 vede trať mistrovství světa ve vodním slalomu napříč korytem řeky Noce k devatenácté brance, převrhl Lukáš Pollert svou kánoi, udělal eskymácký obrat, ale devatenáctkou už projet nestačil. Byl za to penalizován 50 trestnými body. Stalo se to v první jízdě finalového závodu kanoistických hlídek a byl to rozhodující okamžik pro český tým. "Lukáš škrtl pádlem o kámen a ztratil rovnováhu," řekl trenér Miroslav Nedvěd. "Stává se to." "Byl to šutr, takových je tam víc. Je to náhoda," prohlásil olympijský vítěz. Česká hlídka nasbírala v první jízdě celkem 65 trestných bodů, měla navíc ještě tři dotyky na brankách. Ve druhé jízdě byla penalizována 35 body za sedm dotyků, Pollert měl tři, Prüher a Jančar po dvou. Prüher jel opět jako druhý a měl před sebou Pollerta. "Když jsem viděl, že měl Lukáš šťouch už na osmé brance, tušil jsem, že to dobře nedopadne," řekl. Nekoncentrovaný výkon všech přinesl totální výbuch. "Měli jsme na medaili," prohlásil trenér Nedvěd. "Připadá mi, že když v hlídce je přítomna osobnost, není to dobré. Lepší by bylo, kdyby jeli tři vyrovnaní závodníci. Lukáš je o třídu lepší a jeho koncentrace už asi mířila jinam." Lukáš Pollert přijal porážku lehce a s úsměvem. Za 24 hodin ho čekal závod jednotlivců, v němž své olympijské vítězství může potvrdit ziskem titulu mistra světa. "Kdyby se mi tak podařila aspoň jedna dobrá jízda, to už je také něco," řekl Pollert, závodník, který je ve svých pocitech a náladách značně nečitelný. Česká hlídka kajakářek skončila ve finále na pátém místě. Z kvalifikace do finále se v kánoích dvojic prosadily mezi postupujících dvanáct všechny čtyři české lodě, Šimek - Rohan s nejlepším časem. V kvalifikaci kajaků postoupili mezi 32 finalistů Hilgert na 27. a Přindiš na 28. místě. Slovensko. Slovensko. 
sport Startovní číslo 1 zatím volné ZAČÍNÁ XX. ROČNÍK RALLYE BOHEMIA Mladá Boleslav (vit) - Jubilejní XX. ročník Rallye Bohemia, soutěže zařazené s koeficientem 5 do letošního seriálu mistrovství Evropy, odstartuje dnes v 15 h v Mladé Boleslavi. Technická přejímka probíhala včera až dlouho do noci, pořadatelům se přihlásilo přes sto vozů. Startovní číslo 1, původně vyhrazené pro vítěze nedávné Barum rallye Baumschlagera, ale zůstávalo neobsazeno. Baumschlager totiž musí startovat příští týden v Deutschland rallye. Nejnižší "dvojku" tedy má vedoucí pilot mistrovství ČR Křeček, "trojku" domácí Sibera. Na startu jsou i další špičkoví jezdci - Blahna, Dolák, Trajbold, atd. Kořením rallye bude jediný letošní souboj kompletního týmu škodovek. Vedle Sibery mají další piloti Motorsportu Škoda tato čísla: 6 Triner, 9 Štolfa, 12 Berger, s favority pojedou i posádky z Finska a Dánska. Atrakcí Rallye Bohemia je jistě i start Slováka Drotára s BMW M3, Rakušana Brandstettera se Subaru a Holanďana van Krimpena s Fordem Escort Cosworth. Zajímavý bude i další souboj o body do Poháru Škoda. Škoda je také hlavním sponzorem soutěže. Rallye Bohemia je dlouhá 740 km a má 25 rychlostních zkoušek (320 km) - v pátek devět, v sobotu šestnáct. V cíli v Mladé Boleslavi budou první vozy v sobotu před 20. h. 
news Totožnost tří uhořelých při autohavárii zatím neznámá Pelhřimov (ria) - K závažné dopravní nehodě, při které tři lidé zahynuli a jeden byl těžce zraněn, došlo ve středu na dálnici poblíž obce Koberovice na Pelhřimovsku. Po srážce mercedesu s německou poznávací značkou a Škody 100 se obě auta vzňala a shořela. Řidiče mercedesu se podařilo zachránit a s těžkým zraněním převézt do nemocnice. Totožnost tříčlenné osádky škodovky, která zůstala v hořícím voze, se do včerejška nepodařilo zjistit. 
essay Ještě jednou o regulaci mezd Rozhodnutí vlády o znovuzavedení určité formy regulace mezd vyvolalo nemálo reakcí. Pokusme se proto zrekapitulovat některé základní věci a tím přispět k racionálnímu, nezpolitizovanému uvažování o celém tomto problému. Reakce některých kritiků bohužel nedoceňují některé důležité souvislosti tím, že z kontextu vytrhávají některé jednostranné jednotlivosti. Připomeňme tedy pár výchozích postulátů. 1. Mzdy (a mluvíme o průměrných mzdách) rostou v roce 1993 neúměrně rychle. Neúměrně rychle nikoli vůči výši mezd v sousedních zemích, ne vůči tomu, že bychom si přáli vyšší mzdy, ne vůči tomu, že rostou jenom mzdy některé. Mzdy rostou neúměrně vůči tomu, co ekonomika jako celek a co jednotlivé podniky (zejména!) skutečně produkují. Vyplácíme-li více, než kolik produkujeme, nemůžeme způsobit nic jiného než inflaci. Toto je fakt mimo jakoukoli diskusi a pokud vím, nikdo z kritiků vládní regulace ho zatím ani nezačal zpochybňovat. 2. V liberalizované, deregulované, skutečně tržní ekonomice, založené na pevně definovaných a stabilních vlastnických vztazích a na kvalitních (tedy nemonopolních) trzích, je jakýkoli regulační zásah chybou a znamená porušení základních principů fungování takovéto společnosti. Ani toto není nikým zpochybňováno - pouze těmi levicovými opozičními stranami, které takovou společnost a ekonomiku nechtějí. Vtip je v tom, že v takové ekonomice není sebemenší důvod k tomu, aby mzdy začaly růst neúměrným způsobem. Rostou-li tímto způsobem, nepůsobí některý ze základních regulačních, vlastně samoregulačních mechanismů této ekonomiky. Podniky se nechovají racionálně, trh práce nefunguje, odbory hrají kartu monopolního účastníka tohoto trhu, stát se chová neracionálně, banka pouští příliš peněz do ekonomiky, atd. atd. Pak vzniká základní otázka - čekat, až se všechny tyto věci usadí, smířit se s existencí inflační spirály, věřit v dlouhodobé prosazení se všeobecné racionality, nebo v tomto přechodném období jistý regulační prvek zvnějšku doplnit? Vláda dlouho váhala, a protože se inflace (spolu s drtivou většinou našich občanů) bojí, zvolila toto dočasné řešení. Inflace se bojí zejména proto, že ji umí zastavit jedině razantním zásahem do rozpočtové a měnové politiky, zásahem, který působí směrem k poklesu výroby a k vzestupu nezaměstnanosti. A to dělat nechce. Nyní pár slov ke zvolenému regulačnímu vzorci a k objasnění toho, že není nijak přísný a diskriminační. Necitlivým zásahem by bylo, kdybychom řekli, že daňově "trestáme" každého, kdo zvýší mzdy v roce 1993 proti roku 1992 o více než určité, pro všechny stejné procento. To by bylo nesmyslem a vracelo by to ekonomiku zpět k falešnému sociálnímu systému minulého režimu. Tak tomu není. Když podnik v roce 1993 utržil za své prodané výrobky více než loni, může mzdy zvyšovat ve stejné proporci jako tržby podle vzorce Nechápu pana Uhlíře a další odborové předáky, opravdu ne. Podnik, který zvýší tržby třeba o 100 %, může zvýšit mzdy o 100 %! Je to diskriminace kohokoli? Podle mne je to pouhá obrana nás občanů, aby ten, kdo zvýší mzdy o 50 % a tržby o 10 %, dostal signál, že to dělá špatně. Úvaha pana Kudláčka z ODA, že to jistě podniky samy dobře vědí a že je není třeba vodit za ručičku, není adekvátní. Třeba to nevědí, třeba to některé krátkodobě nezajímá, třeba nemají sílu ubránit se v rámci kolektivního vyjednávání s odbory. A ani to ještě není všechno. Připusťme, že má podnik nějaký jiný důvod zvýšit mzdy. Že má např. krátkodobý expanzívní program, který přinese efekt až za určité období. Proto chvíli více zvyšuje mzdy a najímá nové pracovníky. Aby to bylo umožněno, má celá naše regulace ještě jednu změkčující pojistku, která říká, že výše uvedený vzoreček začíná působit formou sankčního zdanění až tehdy, až rozdíl levé a pravé strany vzorečku překročí 15 %! Čili toto patnáctiprocentní pásmo je jakýmsi pásmem "beztrestnosti" neboli pásmem neregulace. Ve skutečnosti proto pro každý podnik platí, že Nevím, jestli všichni kritikové toto všechno doceňují. Ne-li, bylo by dobré, aby vystupovali proti této argumentaci a vysvětlení, a ne pouze na základě aprioristických, vládu vždy a za každou cenu kritizujících předsudků. 
program KABEL PLUS 18.45 Dobrodružství H. Finna, kreslený seriál, 19.20 Biblické příběhy, kreslený seriál, 20.00 Šťastný Luke, 2. díl, 21.00 Vražedný příběh, 22.40 Noc s Playboyem, 23.10 Sex naruby PREMIÉRA TV 6.45 Superchannel, 10.00 Premiéra, 12.00 Superchannel, 18.00 Manuela, 19.00 Calimero, kreslený seriál, 19.20 Zprávy, 19.30 Bílý tesák, seriál, 20.00 Čtyři sestry, miniseriál, 22.00 Zprávy, 22.15 1931 Tenkrát v New Yorku, gangsterka 
overview V Bratislavě je Speciál za 17.60 Sk a Super nejvýše za 18.70 Sk. Natural lze koupit za 18.50 Sk. Naftu prodávají pumpy Slovnaftu za 15.60 Sk. Nejvíce čerpadel má v SR š. p. Benzinol, který prodává na celém území za stejnou cenu: Super za 18.60, Speciál za 17.60, Natural za 18.50 a naftu za 15.70 Sk. 
news Německo a Japonsko chtějí do RB OSN Tokio - Německo a Japonsko, které jako poražené státy ve druhé světové válce byly přijaty později do OSN, budou koordinovat své úsilí o získání křesel v Radě bezpečnosti světové organizace. Prohlásil to včera v Tokiu bonnský ministr zahraničí Klaus Kinkel, který se s kancléřem Helmutem Kohlem účastní summitu sedmi nejvyspělejších zemí (G7). O společném postupu obou zemí jednal Kinkel ve středu se svým japonským protějškem Kabunem Mutó. Ministři se v této souvislosti dohodli na pravidelných dvoustranných konzultacích. "Japonci chtějí křeslo v Radě bezpečnosti, to není žádné tajemství, a my chceme také jedno," prohlásil Kinkel před novináři. Dodal, že SRN se nechce s Japonskem "tlačit a strkat", nýbrž "navzájem se podporovat". USA podle agentury Reuter otevřeně podporují stálé členství Německa a Japonska v Radě bezpečnosti, zatímco Britové a Francouzi projevují méně nadšení. Japonsko včera souhlasilo s tím, aby důležitá pasáž o jeho územním sporu s Ruskem byla z prohlášení G7 vydaného včera na summitu v Tokiu vypuštěna, ale zdůraznilo, že dřívější dokumenty G7, v nichž se naléhá na řešení tohoto sporu, zůstávají v platnosti. O osudu této pasáže informoval novináře japonský ministr zahraničí Kabun Mutó, když je s prohlášením seznamoval. Ruský prezident Boris Jelcin včera přiletěl do Tokia, aby se setkal s účastníky vrcholné konference sedmi nejvyvinutějších zemí světa. Rusko očekává od Západu pomoc. S nejvyššími představiteli zemí G7 se má Jelcin setkat dnes potom, kdy třídenní summit G7 oficiálně končí. O pomoci Rusku se na summitu v Tokiu obsáhle jednalo. Jedním z výsledků jednání je podle amerického ministra financí Lloyda Bentsena dohoda, že skupina G7 asi poskytne Rusku privatizační fond o výši tří miliard dolarů. Fond má být použit na privatizaci velkých státních podniků. Tato částka by měla sestávat z 500 milionů technické pomoci od G7, jedné miliardy na exportní úvěry a jedné miliardy od Světové banky a dalších mezinárodních finančních institucí. Zbývajících 500 milionů by poskytla Světová banka ruským místním úřadům na překonání důsledků privatizace pro obyvatele jejich obcí. USA do fondu přispějí částkou 125 milionů na dotace a technickou pomoc a 250 milionů dolarů na exportní úvěry. 
collection servis Noc v zahradě - baletní fantazii na hudbu Maurice Ravela - uvádí balet Národního divadla ve Valdštejnské zahradě v Praze do 18. července; začátky představení ve 22 hodin. Koncert Joan Baezové v pražské Lucerně začíná ve 20 hodin. Výstava Jana Tichého nazvaná Krajina bude zahájena v 18 hodin v pražské Galerii U Řečických a potrvá do 17. srpna. 
sport Ředitel musel vzít koště, aby tenistky mohly hrát Praha (čen) - Aby mohla pokračovat kvalifikace tenisového turnaje žen BVV Prague Open (celková dotace sto tisíc dolarů), přerušená průtrží mračen, vzali včera koště do ruky i ředitel soutěže Vladimír Šafařík s rozhodčím Antonínem Bubeníkem a na štvanických kurtech pomáhali vymetat louže. "Počasí mě zatím nechává v klidu, do konce turnaje je času dost," tvrdil ředitel Šafařík. "Co mě spíš zklamalo, je los. V jedné čtvrtině pavouka se totiž sešly hned tři výborné hráčky - Bobková, Kroupová a Strnadová - a v semifinále z nich zbude jediná." Tenistky byly podle Šafaříka udiveny, že v Praze nenašly volnou halu, kde by mohly trénovat, když prší. Některé zaskočila i cena hotelového ubytování. "Turnaj je zařazen do nejnižší kategorie, a proto jsme museli sehnat bydlení do 80 dolarů za noc, což znamenalo v Praze velký problém. I tato částka však představuje pro účastnice kvalifikace velké výdaje," pokračuje Šafařík. Pražskou "pohostinnost" poznala na vlastní kůži jedna rakouská tenistka. Nedostala se ani do kvalifikace, ale byla přinucena v Praze strávit noc s rodinou. Během ní jí před hotelem stačili zloději ukrást auto. Štvanicí hned kolovaly zvěsti, že tenistka si krádež vymyslela, aby se vyplacenou pojistkou finančně zahojila na tom, že v Praze kvůli silnější konkurenci nemohla na kurt... Hlavní soutěž BVV Prague Open začíná dnes prvním kolem ve 14.00 h. 
sport Bronz českým střelcům Oslo - Bronzovou medaili v disciplíně velkorážný revolver získalo na 32. MS armád ve sportovní střelbě v Oslo družstvo ČR ve složení Šafránek, Jasanský, Dědič, Pletánek, Gregor. Mistrem světa se v této disciplíně stalo Švýcarsko před Norskem. V jednotlivcích ve střelbě z revolveru skončil Šafránek osmý. 
news Zastřelený muž v Sokolově Sokolov (bar) - S jednou střelou v krku a s druhou v hrudníku nalezli v neděli policisté zavražděného 24letého muže v jeho bytě na Heyrovského ulici v Sokolově. Třetí kulka oběť minula. Na vraždu upozornili policii občané, kteří střelbu zaslechli. Soudní lékařka konstatovala, že příčinou smrti byl průstřel hrudníku s následným vnitřním krvácením. Motiv vraždy není zatím znám, policie po pachateli pátrá. 
news Jeden z kandidátů na funkci ústavního soudce rezignoval Praha (ben, čtk) - Na svou kandidaturu soudce Ústavního soudu rezignoval JUDr. Pavel Mates. Tiskový odbor Kanceláře prezidenta republiky včera oznámil, že Pavel Mates zaslal dopis s rezignací Václavu Havlovi. Prezident Havel má soudce jmenovat do funkcí již tento čtvrtek. Pavel Mates, působící na Právnické fakultě Masarykovy univerzity v Brně, byl jedním ze třinácti soudců, s jejichž jmenováním do funkce vyslovila minulý týden souhlas sněmovna parlamentu. Pavel Mates se podle vlastního vyjádření nachází ve špatném psychickém stavu. Odmítl proto včera odpovědět na dotazy, proč rezignoval. Důvody svého kroku sdělil pracovníkům Kanceláře prezidenta republiky. Podle prezidentova mluvčího Ladislava Špačka jsou tyto důvody soukromé. Prezident ani jeho kancelář je nebudou posuzovat, řekl Špaček. Prezidentův mluvčí také odmítl potvrdit, že Matesova rezignace je důsledkem sobotního článku Českého deníku, který zveřejnil úryvky z Matesových prací z let 1978 a 1981. 
essay Zelená perlička Zdeňku Galuškovi Už ve druhém století našeho letopočtu řekl římský gramatik Terentianus Maurus: Habent sua fata libelli. Knihy mají své osudy. A já si na tento výrok, starý osmnáct set let, vzpomenu, kdykoliv mi přijde na mysl Zdeněk Galuška, protože to platí především o jeho knížkách. Je to už víc než čtyři desítky let, co spatřilo světlo světa, oděno v tiskařskou čerň, první vydání Galuškových povídek z prostředí slováckých soudů "Slovácko sa súdí". Kdo měl tenkrát, v rušných letech Osvobození, zájem o vydání útlého dílka psaného slováckým nářečím? A kterému nakladateli se chtělo riskovat a vydat neznámého autora? Ano, byla to fatální cesta od napsání souboru po jeho vydání. Kolik to bylo trápení, kolik námahy, než se za pomoci hrstky přátel, těch nejvěrnějších, dostal na pulty knihkupců, než se dostal do rukou čtenářů. Stál jsem u kolébky této radostné knížky, u jejího zrodu, byl jsem jejím kmotrem. Proč? Protože mi poskytla smích už tehdy, když jsem četl rukopis. Neodolatelný humor Zdeňka Galušky mě pobavil, obveselil. Zdeňkovi však v té době do smíchu nebylo. Knížka si nemohla proklestit cestu do nejširších čtenářských řad a on prožíval zklamání z neúspěchu, leželo to na něm jako balvan. Já jsem však věděl velice dobře, že si stařeček Pagáč své přátele dříve či později najde. A našel, i když jsme zprvu museli s knížkami v aktovce vyjít do ulic. Tak se totiž tenkrát musela prodávat dnes nejčtenější humoristická knížka. A potom se protrhla zábrana a následoval zcela po právu úspěch. Stařečka Pagáča si osvojil rozhlas, televize, gramodesky, film. Teď jak dále. Zdeňku, piš, říkával jsem autorovi, kdykoliv jsme se potkali, a je to dost často. Poslechl mě, psal. A tak jsem po čase dělal kmotra nové, stejně radostné knize: "Slovácko sa nesúdí". Těšil jsem se z dalšího úspěchu dobrého kamaráda. Stařeček Pagáč nestárne, jako nestárne humor, přelaskavý, na výsost lidský, moudrý. Lidé si zamilovali všechny tři - stařečka, jeho bodrost i autora. Habent sua fata libelli. Jenže já nepochopím tu trnitou cestu, kterou musela protrpět Galuškova dílka. Zdá se, že lidé pochopili jednu staronovou pravdu, že kam nechodí smích, tam chodí lékař. Že lepší je stránka z Galuškova Slovácka než meprobamat. JAROMÍR TOMEČEK Autor obou úsměvných knížek oslavil právě - osmdesátiny. Jeho knížky mají dosud řadu přátel i nepřátel. Těch prvních je naštěstí nesouměřitelně víc. No a ti druzí? "Neslevili ani o ďúrku a dali to výš. Ať třeba pukne celý grunt." 
news Na plyn jezdí jen policisté Brno (jh,bau) - Policejní vůz Škoda Favorit- -Forman je zatím jediným vozidlem, které využívá novou plnící stanici na zemní plyn v Brně-Slatině. Vedle klasické benzínové nádrže má tlakovou láhev na plyn a druh pohonu je volen přepínačem. Dojezd při použití sedmdesátilitrové lahve je 250 kilometrů a například oxidy dusíku ve výfukových plynech jsou patnáctkrát nižší než u benzínových zplodin. Přestavba prvního policejního favoritu na plyn u nás stála včetně daně z přidané hodnoty kolem 40000 korun, a protože provoz je o polovinu levnější, náklady na úpravu by se měly vrátit po ujetí 30000 kilometrů. Brněnská plnící stanice, vybudovaná z bývalého policejního kontrolního objektu na staré výpadovce do Vyškova, zatím čeká na 20 autobusů Dopravního podniku. Jejich přestavbu podnik pro nedostatek finančních prostředků musel odložit. Podle údajů Ivana Moudrého, ředitele firmy EKOSS Velké Opatovice, je u nás již osm plynových čerpacích stanic. Na levnější a ekologický pohon jezdí např. autobusy městské dopravy v Praze a v Uherském Hradišti. Zemědělské družstvo v Tečovicích na Zlínsku svá vozidla pohání bioplynem. Kromě výstavby dalších stanic probíhá i vývoj směšovačů na plyn pro běžné benzínové i naftové motory. Náklady na plynofikaci dopravy zatím prodražuje dovoz italských tlakových lahví, které jsou jako jediné u nás k tomuto účelu homologovány. Itálie je také se 171 plnícími stanicemi nejdál v zapojení do eurosystému ekologické dopravy, rozsáhlou plynofikaci realizuje i Německo. 
news Silné zemětřesení zasáhlo Japonsko Tokio - Mohutné zemětřesení o síle 7.8 stupně Richterovy škály zasáhlo včera severojaponský ostrov Hokkaidó a oblast Tóhoku. Zabilo dosud neupřesněný počet osob a další zranilo. Podle prvních zpráv bylo epicentrum otřesů lokalizováno podél západního pobřeží ostrova asi 800 kilometrů severně od Tokia. Podle televizní stanice NHK bylo 20 až 30 lidí pohřešováno po zřícení hotelu v západní části ostrova Hokkaidó, další dvě osoby byly pohřešovány a škody vznikly na pobřeží zaplaveném třímetrovými vlnami. 
news Seba Tanvald přerušila na pět týdnů výrobu textilu Tanvald (ouš) - Přádelny a tkalcovny, státní podnik Seba Tanvald přestaly včera pracovat, protože o textil, který se tu vyrábí, není zájem. Továrna by měla zůstat zavřena pět týdnů. Seba zaměstnává 2700 lidí. Dělníci nastoupí nejprve na třítýdenní dovolenou, čtvrtý týden dostanou sto procent platu a pátý šedesát procent. Výluku zavinil pokles zájmu zákazníků o tkaniny Seba. Někteří dokonce zrušili dříve podepsané smlouvy. Největší partner Centrotex snížil poptávku o 700 tisíc metrů. Sebě leží ve skladech milion tři sta tisíc metrů sypkovin, plášťovin a klotů. Jde přibližně o měsíční produkci. Podle vedoucího výroby Miloše Přiklopila má Seba rozpracovanou celou řadu zakázek. Zákazníci však vyvíjejí velký tlak na snižování cen tkanin. Snaží se Sebu přimět k nabídkám pohybujícím se pod hladinou současných výrobních nákladů. Zároveň v nejedné prodejně se látky ze Seby prodávají i se stoprocentním rabatem. Velkou konkurenci představují pro severočeskou textilku státem dotované východoasijské firmy. Své zboží nabízejí o dvacet procent levněji než Seba. Zatímco v roce 1990 Seba vyrobila téměř dvacet milionů metrů látek, letos vedení předpokládá 12 až 14 milionů metrů. Miloš Přiklopil vidí jedinou šanci tanvaldského podniku na přežití ve snižování vlastních nákladů. Privatizační projekt počítá se zmenšením Seby ze současných deseti na šest továren. Dvě si podaly samostatné projekty a dvě podnik navrhl do veřejné soutěže. Po privatizaci zavede Seba ve svých továrnách zpřísněný provoz a stroje se nezastaví ani o sobotách a nedělích. 
news Poprav podnikatelů přibývá Praha (ina) - Vyřizování účtů mezi podnikateli se již přestalo omezovat na vydírání a vyhrožování. Stále častěji dochází k otevřeným útokům, které v poslední době vyústily v několik veřejných poprav. Najatí zabijáci zpravidla střílejí z jedoucích aut a oběti zanechávají na místě. Tyto popravy mají mimo jiné sloužit i jako varování těm, kteří nesplácejí dluhy. "Popraven" byl například koncem května plzeňský podnikatel. Najatí vrazi zastřelili i člena jeho ochranky. Klasickou veřejnou popravou bylo i páteční zastřelení pražské podnikatelky. Tentokrát jde však o první případ, kdy najatý vrah střílel na českého občana za bílého dne na rušné ulici. 
comment Ve víně je lest Někteří moravští poslanci v parlamentu žádali o záchranu našeho vinařství. Tím, že ovlivnili další a parlament nakonec odsouhlasil změnu spotřební daně z vína, se dopustili lsti. Nová spotřební daň totiž může způsobit nejen likvidaci vinařů z Čech, ale i nemalé potíže na poli mezinárodního obchodu. Podle Všeobecné dohody o clech a obchodu (GATT) nesmíme daňovou politikou umožnit protekcionalistická opatření. Znamená to, že daň nemůže být pro tuzemského výrobce nižší než pro zahraničního. Tím, že litr vína z dovozu je nyní zatížen spotřební daní 7.80 Kč a někteří naši vinaři platí za stejné množství jen 4.62 Kč, je toto pravidlo porušeno. Pravdou je, že zrovna z tohoto mraku pršet nemusí. Nicméně je jasné, že pokud kritizujeme protekcionalismus západoevropských zemí, který poškozuje naše výrobky, měl by parlament dokázat uhlídat především vlastní zákony. Parlament odhlasoval nižší spotřební daň pro vinaře, kteří vyrábějí z vlastní produkce hroznů a vyšší pro ty, kteří hrozny nakupují. Vstoupil takto na tenký a nebezpečný led. Stát by si totiž neměl osobovat právo vstupovat nepřímými daněmi do tržního prostředí. Vinaři, kteří vyrábějí víno i z nakupovaných hroznů, jsou tak silně znevýhodněni. Ne neprávem jsou proto poslanci obviňováni, že podlehli lobby moravských vinařů, kterým jejich čeští konkurenti krátili zisky. Do třetice parlament zhřešil tím, že v novele zákona o spotřebních daních umožnil nemalé daňové úniky. Jestliže vinař má platit jinou daň z vína, které vypěstoval, a jinou z vína koupeného, nabízí se otázka, kdo tuto operaci vlastně zkontroluje. Naše zemědělství ochranu bezesporu potřebuje. Stát se však musí umět o vinaře postarat chytře. Například zvýšením vyrovnávacích dávek, nebo precizním vinařským zákonem. Poslanci svým sobotním hlasováním bezesporu zvolili cestu naivní i lehce napadnutelnou, a tím svoji chytrost příliš neprokázali. 
news JLV potřebují modernizaci Praha - Podnik Jídelní a lůžkové vozy (JLV) potřebuje vládní záruky na nákup nových restauračních a lůžkových vozů. Včera na valné hromadě to zdůraznil ředitel Jiří Paul. Upozornil, že stávajících 211 vozů Českých drah a Železnic SR, které společnost používá, od poloviny příštího roku nebude moci překročit západní hranice. Valná hromada rozhodla, že většina z loňského čistého zisku 2.34 milionu korun bude převedena do rezerv, o zbylých 675 tisících korun se rozhodne až společně se ziskem za rok 1993. Společnost vznikla osamostatněním od ČSD v květnu 1992. Dosažená cena jedné akcie v nominální hodnotě tisíc korun na mimoburzovním trhu RM-Systém činila v prvním kole 687 korun, pro druhé kolo bylo cenové rozpětí stanoveno na 374 až 624 korun. 
description Novela daně z přidané hodnoty může zlevnit hygienické potřeby a zdravotnický materiál Praha - Až o osmnáct procent by se mohly zlevnit dámské hygienické vložky a tampóny, dětské pleny a podobné výrobky. Vyplývá to z novely zákona o dani z přidané hodnoty, která 1. srpna vstoupí v platnost. Podobná situace by měla nastat u prezervativů. Nyní záleží na reakci výrobců, popřípadě dovozců. Parlament totiž tyto výrobky přeřadil ze skupiny produktů zdaněných 23 procenty do skupiny pětiprocentní. Do ní budou dále po novele patřit například kontaktní čočky, brýlové čočky, obruby na brýle, lékařské, chirurgické, zubolékařské nebo zvěrolékařské přístroje, řada dentistických materiálů a zařízení, stroje a přístroje na filtrování vzduchu a rostlinné šťávy a výtažky. Rovněž opravy a údržba zdravotnických zařízení se přesunují ze sazby 23 procent do sazby pět procent. Vláda a posléze i parlament přistoupily k těmto změnám po upozorňování především ze zdravotnických kruhů. Část dovážených výrobků, především v oblasti hygienických potřeb, však zůstane zřejmě ve stejné cenové i daňové hladině jako nyní. Jejich dovozci totiž tyto produkty deklarovali jako výrobky ze "stoprocentně recyklovaného papíru". Na ně minulý sazebník pěti procenty pamatoval. Nicméně průzkumy dokázaly, že výroba těchto potřeb z recyklovaného papíru není možná například pro vysoký obsah těžkých kovů v něm. Problematickou kapitolu tedy vláda a parlament vyřešily obecnou pětiprocentní sazbou pro vložky, tampóny a dětské papírové kalhotky a vyškrtnutím odstavců z původní verze, které zařazují výrobky z recyklovaného papíru do méně zdaněné skupiny. Z pěti do 23 procent se tak ale dostaly i výrobky, které z recyklovaného papíru vyrábět lze, například klasický papír, kartóny a lepenky. Zde se rozhodnutí o přeřazení do skupiny vyšších daní zdá poněkud ukvapené. Ze sazby 23 procent do nižší bylo dále vyňato ubytování a stravování při dětských rekreacích a táborech. Byly do ní rovněž zařazeny krmné směsi, které dosud podléhaly zdanění 23 procent, kromě krmení pro psy a kočky. Podnikatelé budou podle stejného předpisu hradit částku daně z přidané hodnoty až k 25. dni následujícího měsíce po skončení zdaňovacího období. Dosud to bylo k 15. dni. Podnikatelská sféra tak bude moci ještě po několik dní disponovat prostředky v celkové výši asi osm až deset miliard korun. Novela zákona o dani z přidané hodnoty dále obsahuje řadu zjednodušujících ustanovení, která upravují dosavadní složitou agendu spojenou s účtováním daně. Zůstává povinnost vystavit daňový doklad do 15 dnů ode dne uskutečnění zdanitelného plnění. Především je však nově dána možnost vystavování zjednodušeného daňového dokladu při uskutečnění zdanitelného plnění s úhradou za hotové. Tento postup je možný při transakcích do výše 10000 korun včetně daně. V tomto dokladu nemusí být například proveden propočet výše daně, není třeba uvádět výši ceny bez daně, jméno a bydliště osoby kupující a další podrobnosti. Prakticky ve stejné době, kdy český parlament prováděl změny vedoucí ve většině případů k reálnému snížení daňového zatížení, rozhodl parlament slovenský naopak o plošném zvýšení sazeb daně z přidané hodnoty. Horní se zvyšuje na 25 procent (z 23 procent), dolní na šest procent (z pěti procent). Tato skutečnost přinese určité komplikace do vzájemného obchodu, kde byl dosud propočet vzájemného poměru daňového zatížení zboží velmi jednoduchý - oba systémy byly v podstatě totožné. 
collection Ulster připomíná sud s prachem Datum 12. červenec pro severoirské protestanty už tradičně znamená svátek provázený ohňostroji a průvody: v tento den totiž protestant Vilém Oranžský porazil v bitvě u řeky Boyne irsko-francouzskou armádu katolického krále Jakuba II. Letošní výročí sice není kulaté, avšak irští protestanti si je připomínají zvlášť důrazně a militantně. První zatčení a napadení byli zaznamenáni hned v pondělí dopoledne, několik hodin před začátkem celkem 19 průvodů, jež byly v celém Severním Irsku uspořádány. Na policisty, kteří byli v plné pohotovosti v celé provincii, se v protestantských čtvrtích od rána sypaly kameny a zápalné láhve. K zachování klidu paradoxně vyzývala IRA. Více než tři století po této historické bitvě je totiž situace v Ulsteru napjatější než celá léta předtím: objevují se srovnání s rokem 1985, kdy premiérka Thatcherová ve snaze vyřešit situaci v Severním Irsku uzavřela s vládou Irské republiky dohodu, jež poskytovala Dublinu konzultativní hlas v záležitostech této provincie. Dohoda pochopitelně nic nevyřešila - pouze prohloubila v protestantech pocit, že je Londýn nechává na holičkách. Dnes tento pocit, že jsou pro Británii pouze břemenem, s nímž si neví dost dobře rady, v ulsterských protestantech pouze zesílil - a není tak zcela neopodstatněný. Po celých 35 let snášeli Angličané pumové atentáty IRA s obdobným stoicismem, s jakým přijímali hitlerovské nálety na Londýn; dnes, kdy se obětí IRA stávají stále častěji objekty a osoby v samé Anglii a ne pouze v Ulsteru, však už i jejich odolnost polevuje. "Co je nám vlastně do těch Irů?" - tak by se dal charakterizovat výsledný dojem, jímž po březnovém atentátu ve Warringtonu, jehož obětí se vedle desítek zraněných stali i dva malí chlapci, působily v televizi debaty o otázce Severního Irska. Další pumové atentáty na banky a jiné objekty v Londýně tento pocit pouze posílily - zvláště vzhledem k hospodářské krizi, v níž se Británie už třetí rok zmítá. Ulster se totiž stává břemenem, jež začíná být pro státní pokladnu neúnosné. Londýn každý rok vynakládá na tuto krizovou oblast dvě miliardy liber. Škody způsobené atentáty v Ulsteru stály Brity už 600 milionů liber, jen v loňském roce bylo na zvýšení bezpečnosti policejních stanic vynaloženo 38 milionů liber. Defétismus se rozmáhá i mezi 20000 vojáky, kteří mají udržovat klid v Severním Irsku. IRA se nedá porazit - je totiž "lépe vyzbrojená, odvážnější a dokonaleji vedená než kdy v minulosti". Těmito slovy ocenil kvality nepřítele dokonce i vrchní velitel britských vojsk v Uslteru generál Sir John Wilsey. Stále méně britských vojáků také projevuje nadšení pro službu v provincii, v níž IRA zavraždila 25 ulsterských zedníků jako kolaboranty jenom za to, že opravovali britská kasárna. Ulster je odlišný, protože angličtí kolonisté Alžběty I. neuspěli při osídlování bohaté severní provincie Munster. Její nástupce, Jakub I., vyslal na chudý sever své houževnatější skotské krajany. Ti svůj úkol nakonec zvládli. V následujících staletích se jim ve srovnání s katolickými krajany dařilo vcelku dobře, už díky shovívavějším zákonům, které pro ně platily. Začali tedy postupně věřit, že jsou lepší než Irové, trestaní za své tvrdošíjné katolictví. Britské impérium je podporovalo, protože si velmi dobře uvědomovalo, že pustí-li jednu kolonii, budou další velmi rychle následovat. Dnes se však Británie všech svých kolonií už vzdala - a irští protestanti začínají propadat panickému strachu, že se stanou pouze izolovaným ostrůvkem uprostřed katolického moře. Atmosféra v Ulsteru tedy stále výrazněji připomíná soudky s prachem, jež se na počest výročí bitvy u Boyne včera zažíhaly. EMÍLIE HARANTOVÁ Jižní Korejci si ve své většině sjednocení přejí, a dokonce velmi neradi slyší, hovoří-li se špatně o bratřích a sestrách ze severu. Považují to za urážku celého národa. Boris Tarasjuk FOTO: AUTOR 
news Estonsko: zákon o cizincích podepsán Tallinn - Estonský prezident Lennart Meri včera podepsal zákon o cizincích, jehož nedávné schválení parlamentem vyhrotilo vztahy mezi Moskvou a Tallinnem. Zákon tak vstoupil v platnost. Zákon mimo jiné předpokládá, že ti obyvatelé Estonska, kteří do dvou let nepožádají o státní občanství, nebo nesplní podmínky jeho nabytí, budou považováni za cizince a budou muset mít povolení k pobytu. Občanství republiky automaticky získali pouze ti obyvatelé, kteří byli občany nezávislého Estonska v roce 1940, a jejich přímí potomci. Rusové, kteří přišli do republiky v 50. až 70. letech a tvoří dnes třetinu z 1.6 milionu obyvatel, musejí tudíž o občanství žádat. Prezident Meri na tiskové konferenci podle agentury Interfax usoudil, že zákon vyhovuje evropskému právnímu systému. Estonsko vychází z principu, že je pokračovatelem předválečné Estonské republiky a že 50 let Estonské SSR bylo obdobím okupace. Rusko na přijetí zákona před několika týdny reagovalo velmi hněvivě. Prezident Jelcin jej označil za diskriminační a obvinil estonské úřady z praktik apartheidu, segregace a etnické očisty. Ruský parlament rozhodl zastavit stahování zbytků bývalých sovětských vojsk z Estonska. Odborníci KBSE a Rady Evropy, na něž se Tallinn obrátil s žádostí o expertizu, dospěli k závěru, že zákon je všeobecně v souladu s normami dodržování lidských práv, může však vyvolat národnostní napětí. Doporučili v něm některé změny, o nichž minulý týden jednalo narychlo svolané mimořádné zasedání Státního shromáždění (parlamentu). Úpravy, které schválilo, byly jen kosmetické a na podstatě zákona nic nezměnily. 
caption Se svým kocourem Tomem na rameni a po pás ve vodě se brodí Larry Katz v Des Moines, metropoli státu Iowa 
description O schvalování počítačů Prodávám elektroniku a potřeboval bych vědět, zda povinnému schvalování podléhají i periferní zařízení k počítačům. František Doucek, Plzeň Schvalování výrobků před jejich uvedením na trh je upraveno zákonem číslo 30/1968 Sb. ve znění pozdějších předpisů (zákony číslo 54/1987 Sb., 194/1988 Sb. a 479/1992 Sb.). Obor výpočetní techniky je ke schvalování vyhlášen celý s omezením daným velikostí napájecího napětí. Co se schvaluje: Schválení podléhají výrobky napájené ze zdroje (sítě) o napětí 50 V až 380 V . Vztahuje se to na počítače napájené ze sítě, monitory, tiskárny, plottery, scannery, zdroje k laptopům, notebookům a podobně. Schvalování nepodléhají klávesnice, myši a ostatní příslušenství, které není napájeno napětím alespoň 50 V . Bezpečnostní zkoušky: Při schvalování je posuzována bezpečnost podle ČSN 369060, která odpovídá mezinárodní normě IEC 950 a dále zda zařízení není zdrojem rušení provozu radiokomunikací (odrušení přístroje musí odpovídat stupni RO 2 podle ČSN 3452860). Do zkoušek musí být se zdrojem předložen i příslušný počítač (laptop a podobně). Bezpečnostní zkoušky se provádějí jen na zdroji, ale odrušení se měří na kombinaci zdroj - počítač. Přihlašování: K přihlášení výrobků je třeba formulář, který vydává i na telefonické požádání zakázkové oddělení Elektrotechnického zkušebního ústavu. Ke zkouškám je nutné předložit: Přihlášku - ve 3 stejnopisech, správně vyplněnou a podepsanou na obou stranách. Vzorek výrobku v provozuschopném stavu. Pokud je k provozu nutné i příslušenství, předkládá se i toto příslušenství. Schéma zapojení zejména u zdrojových jednotek. U zahraničních výrobků je vhodné předložit celý servisní návod (servisní Manual). Návod k obsluze v češtině, případně i jeho originál v angličtině nebo němčině. Specifikaci izolačních materiálů z hlediska hořlavosti, to je název jejich výrobce, typ materiálu a třídu hořlavosti (jde o kryty, desky plošných spojů a podobně). Navíjecí předpis transformátoru, u spínaných zdrojů všech transformátorů, s udáním jejich tepelné třídy. (Není-li tato informace k dispozici, musí zkušebna transformátor rozebrat a při posuzování oteplení předpokládá, že transformátor má nejnižší tepelnou třídu.) Typové osvědčení o odrušení vydané Testcomem, Praha (pokud je k dispozici). Zahraniční certifikáty u nás neplatí. Pokud ale žadatel předloží certifikáty CB nebo CCA s úplným protokolem, lze schvalovací řízení zjednodušit a zkrátit. Doba úplné zkoušky nepřekračuje v současnosti 3 měsíce (pokud přihlašovatel předloží všechny podklady). Cena za zkoušku se řídí složitostí zkoušeného výrobku. U výpočetní techniky se pohybuje v rozmezí od 8000 Kč do 16000 Kč. Řízení je ukončeno vydáním Rozhodnutí o schválení či neschválení výrobku. Rozhodnutí uvádí: Druh výrobku, na jaký typ se vztahuje, kdy bylo vydáno, do kdy platí a především kým a pro koho bylo vydáno. Rozhodnutí není přenosné, každý výrobce nebo dovozce musí mít rozhodnutí vystavené na sebe. Rada na závěr: Nejjednodušším způsobem, jak se obchodník může přesvědčit, zda výrobek byl schválen, je dát si předložit kopii Rozhodnutí o schválení. František Homolka, Elektrotechnický zkušební ústav, Praha Kontakt: Elektrotechnický zkušební ústav, státní zkušebna 201, Pod lisem 129, 171 02 Praha 8 - Troja, tel.: (02) 664102 33, FAX: (02) 664100 37, 664100 70. 
invitation Studium v Rakousku Na podzim letošního roku bude otevřena Evropská novinářská akademie (EJA) se sídlem v Zemské akademii věd v Kremsu (Dolní Rakousko, 70 km západně od Vídně). Čtyřsemestrové postgraduální studium zahrnuje rozmanitá témata z teorie i praxe novin, rádia i televize. Nabídka je určena i studentům - novinářům. Přihlášku je třeba podat nejpozději do konce dubna. Kontakt: Europäische Journalismus Akademie, Mag. Roswitha Riener, Dr. Karl Dorrek-Strasse 30, A-3500 Krems a.d. Donau, tel.: (43) (02732) 70545-141, FAX: (43) (02732) 70545-142 
topic_interv Bude katalogová asociace? Pomocník podnikatelů a manažerů při získávání a výběru informací Adresářů firem, či jak se v České republice běžněji říká podnikových katalogů, je na trhu s informacemi poměrně dost. Některé kvalitní, jiné méně, některé obsažné, jiné zas stručné. A teď si , podnikateli či manažere , vyber ten pravý, který potřebuješ. Pomocníkem by se mohla stát asociace vydavatelů obchodních katalogů a adresářů. Ta sice zatím neexistuje. Ale... Zdeněk Kubín V současné době vzniká iniciativa, která má vyústit v její založení. Jedním z mužů, kteří chtějí tuto myšlenku převést do života, je Dušan Lanciger , prezident společnosti Inform Katalog, předseda Obchodní a hospodářské komory Brno. Profit s ním hovořil o tom, co má být náplní činnosti připravované asociace. * Uvažujete o založení asociace vydavatelů obchodních katalogů a adresářů. Proč? Především proto, že u nás se objevuje mnoho firem, které poskytují neseriozní a nekvalitní informace. To se těžko prokazuje a dokud si zákazník takový katalog nekoupí a nezačne ho pečlivě studovat, tak to na první pohled nepozná. Na trhu se také objevují podvodné firmy, které slibují zveřejnění kontaktu nebo reklamy v katalogu, vyberou peníze a pak nic nevydají. Peníze samozřejmě nevrátí. To poškozuje jak zákazníky, tak všechny seriozní vydavatele. Proto jedním z hlavních cílů asociace bude zaručit kvalitu a serioznost katalogů, které nabízejí její členové. * Nevznikne s asociací určitý monopol, který bude zvýhodňovat členy a usilovat o jejich výhradní postavení na trhu? Každý má samozřejmě právo vydávat katalog. V případě asociace jde o sdružení firem v daném oboru, které chce garantovat serioznost vůči zákazníkům. Třeba tím, že při splnění určitých kritérií bude katalog označen viditelnou značkou kvality, jako je tomu v jiných evropských zemích. Bude třeba garantovat velikost nákladů - aby vydavatel netvrdil, že náklad katalogu je 500000 a ve skutečnosti byl jen 100000 nebo i méně. O monopolu tedy nelze hovořit. O přípravu vzniku asociace mě ostatně požádaly i další firmy působící v této oblasti, tedy i konkurenti. * Asociace se tedy zaměří více na zákazníka? Členům bude poskytovat značku kvality - když samozřejmě splní příslušné podmínky a požadavky. Ale více by měla asociace dělat pro zákazníky. Například plnit i vzdělávací úkoly. Klienti, kteří si kupují určité katalogy, mnohdy neví, jak s informacemi v nich pracovat. Proto by asociace měla mimo jiné učit, jak k informacím přistupovat, jaké jsou informační zdroje, jak se dělí a jak je využívat. * To je sice dobré pro základní orientaci, ale v konkrétní situaci potřebuje zákazník i konkrétní konzultaci. Bude tedy asociace vyvíjet i poradenskou činnost? Určitě. Klient by měl například získat informace - jaké katalogy existují, čím se liší, který z katalogů je pro jeho potřeby a účely asi nejlepší. Uvažujeme i o vydání katalogu členů asociace, kde budou uvedeny veškeré potřebné údaje - co který člen nabízí, na jakou oblast se specializuje, kolik adres který katalog obsahuje, stejně jako počet jeho výtisků. Kontakt: Inform Katalog, s.r.o., Šumavská 31, 612 54 Brno, tel.: (05) 4121 1428, 4132 1100/kl. 558, FAX: (05) 4121 3658. 
essay Přehlídka bezradnosti Z historie je znám nejeden případ, kdy na mistrně vyvedeném padělku pohořela celá plejáda soudních znalců. Ve 30 letech tohoto století plnila titulní stránky berlínských deníků jedna z největších afér v historii falzifikátů. Obchodník s obrazy, jakýsi Wacker, byl obviněn, že dodal na výstavu 33 falešných van Goghů. Skandál brzy přerostl v odbornou polemiku. Obžalovací spis obsahoval několik tisíc stran. Soud vzal na vědomí názory více než šedesáti uměleckých historiků a kritiků. Nebyly mezi nimi ani dva , které by se nerozcházely alespoň v podrobnostech. Každé stanovisko našlo svého zastánce. Všichni začali být tou přemírou odborníků unaveni. Umělecký restaurátor a badatel de Wilt vzbudil v uměleckém světě senzaci, když využil rentgenové záření k posouzení stáří obrazu. Jeho závěr zněl, že soubor je starý minimálně tři desetiletí a tudíž pravý. Neboť jaký blázen by měl zájem kolem roku 1895 padělat holandského umělce, jehož plátna byla k dostání po dvou stech francích? Obžaloba si též najala znalce, který pracoval s rentgenem. Ten prozkoumal kolekci z hlediska malířského rukopisu a došel k závěru, že ji nenamaloval van Gogh. Soud byl opět tam, kde předtím. Ani znalci, kteří měli analyzovat obrazy chemickou cestou, nenašli společnou řeč. Soudci zatoužili mít celou záležitost z krku a rozhodli se pro kompromis. Wacker byl odsouzen k jednoročnímu podmíněnému trestu. V odůvodnění se pravilo: Třebaže vina obžalovaného nebyla prokázána, existují silná a důvodná podezření, jež nám zabraňují prohlásit jeho nevinu . Wackerova sestra po letech přiznala novinářům, že obrazy malovala celá rodina. Od dob, kdy se udál příběh, který v knize Géniové falzifikátu popsal Rudolf Ráž, byly rentgenové a chemické metody zdokonaleny a není problém určit třeba stáří obrazu. Tyto analýzy jsou však nákladné a používají se jen , jde-li o skutečný skvost. 
description Pomáhají slabším Práce Střediska křesťanské sociální pomoci Úpice začala v prosinci 1989, kdy náboženská obec Církve československé husitské v Úpici zorganizovala sbírku na pomoc Rumunsku. Brzy se služba (shromažďování darů - třídění - expedice) změnila ve stálou. Středisko od té doby pravidelně zásobuje uprchlické tábory, střediska bezdomovců, ústavy sociální péče, diagnostické ústavy a věznice oděvy a dalším materiálem. Protože se týdenní přísun a expedice balíků stále zvyšuje, až na současných 1500 kusů týdně, rozšiřuje se i činnost střediska. To dnes zahrnuje kromě střediska materiálové pomoci i výdejnu a prodejnu obnošeného šatstva a obuvi v Úpici a Červeném Kostelci, ale i prádelnu a opravnu prádla v Úpici a Sychrově. Přibylo i středisko, kde se opravují darované starší domácí potřeby - ledničky, pračky, nábytek. Sociálně slabým občanům středisko pomáhá i prostřednictvím vývařovny levných obědů a denním stacionářem pro důchodce a invalidy. Dalšímu rozšiřování práce střediska brání nedostatek vybavení a prostředků. Kontakt: Středisko křesťanské sociální pomoci Úpice, Husova 644, Úpice 542 32, tel. a FAX: (0439) 932210, 933319. 
topic_interv Profit anketa: (štoček) Zákony udělejte pro lidi Náklady na skutečnou spotřebu pohonných hmot, rozšíření silniční daně na všechna vozidla, zjednodušení administrativy sloučením sociálního a zdravotního pojištění - to jsou otázky, o nichž podnikatelé nejčastěji hovoří. V návrzích na případné změny vycházejí ze svých většinou několikaletých podnikatelských zkušeností. Proto jsme se některých majitelů firem zeptali, co je nejvíce trápí a co chtějí změnit. Leoš Hybš, Stavomont Teplice: Zajímá mne otázka možnosti zahrnout do nákladů skutečnou spotřebu pohonných hmot. Jde o to, že v současné době platí předpis, že zahrnuji spotřebu, která je vyznačena v technickém průkaze výrobcem vozidla. To je však spotřeba za ideálního stavu, například při 90kilometrové rychlosti vozu. Jenže nebere tak v úvahu jízdní podmínky, jako jsou terenní překážky, v zimě sníh, kdy je spotřeba vyšší. To by se mělo změnit. Bohumír Duží, ETS Praha: Zabývám se mezinárodní kamionovou přepravou. Domnívám se, že není správné, když silniční daň platíme za vozidla, která využíváme pro podnikání. Podle mne by měla být rozšířena na všechna vozidla, vždyť i ta ostatní ničí silnice a vozovky. Navíc by to mělo jednu výhodu, že při tak velkém množství aut by silniční daň mohla být nižší, když by ji platilo více osob. Získalo by se i dost prostředků na zlepšení silniční sítě. Karel Burda, Výstavy Ostrava: Především by se mělo sloučit sociální a zdravotní pojištění do jedné položky. Zjednodušila by se tak administrativa s tím spojená. Ubylo by i běhání po úřadech, což nejvíce zdržuje v práci. Vladimír Petrl, Baucomex Praha: Nás jako podnikatele nejvíce zatěžují zálohy na daně, které musíme státu včas zaplatit. Přitom ze strany státu zde není adekvátní reakce. Například v loňském roce jsme místo dvanácti zaplatili třináct splátek na sociální pojištění, ale přeplatek té jedné splátky nám nevrátili. To není správné. 
essay Jeden si zpívá - druhý ne Rozdílný vývoj v ČR a SR rok po rozpadu ČSFR * Jeden má problém s bankroty, druhý s maďarskou menšinou Rozpad ČSFR způsobil větší potíže Slovensku než České republice. Podle francouzského týdeníku L ' Expansion je v SR více zastaralá skladba ekonomiky než v ČR, která se nyní nachází v kritické fázi přechodu na tržní ekonomiku. Igor Pírek Zatímco se rozchod loni promítl v české ekonomice snížením očekávaného HDP asi o 2.5 procentního bodu, slovenská ztratila 6 procentních bodů. Podle francouzského týdeníku bylo osamostatnění pro Slovensko, jehož většina ekonomických ukazatelů zaznamenala citelný pokles, velmi nákladné. Praha versus Bratislava Miliony turistů, kteří se každý rok projdou po Karlově mostě, jsou hojným zdrojem zahraničních deviz. Stověžaté město věží svojí bohatou historií ostře kontrastuje s Bratislavou, kde vládne stalinská architektura a ohromné průmyslové komplexy. Praha je plná směnáren, bank, luxusních obchodů, výlohy bratislavských obchodů zákazníky spíše odstrašují. V Praze se zrodila nová podnikatelská třída, která holduje americkým cigaretám Marlboro a německým limuzínám. V Bratislavě jsou naopak vozy Škoda stejně populární jako v minulosti. Méně se zde hledí na kvalitu oblečení a tabáku. Pryč jsou doby , kdy jezdili Pražané nakupovat do města na Dunaji v naději, že zde seženou západní zboží dovážené z nedaleké Vídně. V Praze, která připomíná atmosféru Paříže 20.let, nyní žije na 30000 Američanů. Mnozí z nich byli přilákání ultraliberalismem Václava Klause, který již někteří odborníci označují jako "český model". Dobrý a špatný žák Česká republika patří při přechodu na tržní hospodářství s mírně pozitivním růstem HDP, pozitivní platební bilancí v devizách a nezaměstnaností pod 4 % mezi bývalými socialistickými státy k dobrým žákům zemí s vyspělou ekonomikou. Podařilo se jí kompenzovat 30 % snížení obchodu se Slovenskem vývozem do Německa a dalších západoevropských zemí. K pozitivním efektům rozdělení patří také zastavení finanční pomoci Slovensku ve výši asi 30 miliard korun ročně, uvádí francouzský týdeník. Praha vyvinula velké úsilí, aby přesvědčila zahraniční podnikatele o výhodách investovat v ČR. Úkolem byla pověřena vládní agentura Czechinvest. Rozdělení ČSFR se projevilo snížením investic v ČR z jedné miliardy dolarů v roce 1992 na 600 milionů loni. Od září loňského roku však dobré výsledky české ekonomiky opět více lákají zahraniční investory. Přispěla k tomu také důvěra v úspěch druhé vlny kuponové privatizace. Horším žákem průmyslově vyspělých zemí s tržní ekonomikou je Slovenská republika, kde míra nezaměstnanosti dosáhla 15 %, prohlubuje se státní deficit, prudce klesá průmyslová výroba. Nikdo již nepočítá politické chyby, image země v zahraničí se zhoršuje, konstatuje týdeník L ' Expansion. Velkou slabinou Slovenska je nedostatek odborníků - diplomatů, vyšších státních úředníků, finančníků ap. Slovenská elita byla zklamána politickou volbou Slovenska. Proto většina kvalitních odborníků zůstala v Praze. Otazníky nad budoucností Nadějný vývoj české ekonomiky přináší i negativní jevy. Rychlá kumulace zisku vyvolává problémy v české společnosti. Roste napětí mezi soukromým a veřejným sektorem, mezi průmyslem a službami, mezi hlavním městem a venkovem. Přesto, že je vláda ještě stále populární, dobře ví, že nastanou složitější časy. Zatím neskončila restrukturalizace českých podniků. Loňský zákon o bankrotech přivedl k úpadku pouze tři desítky podniků, zatímco v platební neschopnosti jsou jich tisíce, upozorňuje francouzský týdeník. Hlavní brzdou je zde stát, který se obává dominového efektu a potíží, které by přitom vznikly bankám, kde v nejdůležitějších z nich je stát stále hlavním akcionářem. Podstatně větší problémy očekávají letos Slovensko, kde má nezaměstnanost přesáhnout 20 % a pokles HDP činit 2 až 5 procentních bodů. Na rozdíl od ČR zde stále vládne politická nestabilita. Jako možná se jeví koalice mezi křesťanskými demokraty a bývalou komunistickou stranou. Obě strany chtějí v případě předčasných voleb vystoupit se společným ekonomickým programem. Kdo vydělal? Z krátkodobého hlediska na rozdělení ČSFR vydělala ČR. Podle francouzských expertů však střednědobý výhled není výhodný ani pro jednu republiku. Žádná z nich nemůže samostatně dosáhnout takové politické a ekonomické váhy jakou mělo v minulosti Československo. Rozdělení společného státu přitom znamenalo, že se z necelé čtyřprocentní maďarské menšiny v ČSFR stala skoro dvanáctiprocentní menšinou na Slovensku. O německé všudypřítomnosti v ČR již někteří hovoří jako o "satelizaci". Přesto Praha i Bratislava shodně prohlašují, že rozchod je nezvratný. Hovoří se však o privilegovaných partnerských vztazích. Na Slovensku přitom mohou snít o určitém obnovení spolužití během příštího desetiletí - vždyť obě země se jednou bezpochyby začlení do sjednocené Evropy. text k foto: S ROZVODEM JE TO JAKO SE SPRCHOU: Jednoho osvěží, pro druhého je studeným šokem. 
topic_interv Přehodit reformě výhybku nelze Exportéři investičních celků nemají výhody jako ostatní Platí rčení, že nejlepší je takový vedoucí, který podřízeným nepřekáží v práci. Dvojnásob pak musí platit obecné úsloví o vládě, která je dobrá tehdy, když aspoň neztrpčuje daňovým poplatníkům beztak krušný život. O tom, nakolik tak klíčový vládní úřad, jakým je Ministerstvo hospodářství, podnikatelům místo stavění překážek naopak pomáhá postavit se na vlastní nohy, jsme hovořili s jeho prvním náměstkem Václavem Kupkou. Jaroslav Šulc * Máme za sebou tři roky reformy. Podle jedněch skončila, podle druhých, poukazujících na reálnou výkonnost ekonomiky, ještě ani nezačala. Protože jedni i druzí mají kus pravdy, ptáme se, zda se bude něco přehodnocovat na dnešní koncepci reformy? Není co. Na některé výsledky mohou být rozporné názory, nicméně ve čtvrtém roce transformace už její výhybky prakticky přehodit nejde. S tím by nepřišla ani jiná, než dnešní vláda. * Třeba s průmyslovou politikou, která dosud fakticky neexistuje? To je aktuální příklad, který si dokážu představit, ale jen teoreticky: Chtít po vládě, aby řekla, které odvětví či obor je perspektivní, a podle toho se k němu i chovala, to na sebe nevezme žádná rozumná vláda ze dvou důvodů. Zaprvé pro to nemá spolehlivé informace, a za druhé hranice perspektivnosti nejdou mezi, ale uvnitř odvětví a oborů. * Pokud je tady riziko chybného rozhodnutí extrémní, proč vládní podporu nesoustředit třeba do průřezových ekonomických činností? Některé základní aktivní úlohy vlády jsou skutečně jasné i bez dlouhého přemýšlení. Doklad byl i v tomto listě asi na osmi stranách (jde o Profit speciál 8/94, pozn. redakce). O středním a drobném podnikání vláda skutečně soudí, že jsou generátorem celé ekonomické transformace a taky má její soustavnou podporu. * Mohli bychom diskutovat, zda podpora je či není dost masívní. Při stavu státního rozpočtu víc dát podnikatelům znamená tuto částku vzít někde jinde. Ale jiný příklad podpory: Proexportní vládní politika. Spor už není o to, zda ano, či ne, ale jak. * Tím víc udivilo, že návrh, se kterým přišlo ministerstvo průmyslu a obchodu, porada ekonomických ministrů nevzala. Neznám sice všechny souvislosti, ale jedno je jasné: Pořád tu existuje devalvační polštář, zvýhodňující exportéry a ochraňující domácí výrobce před dovozem z ciziny. Kde to moc neplatí, je u exportu investičních celků, který je vždy spojen s poskytováním dlouhodobého úvěru. Úrokové sazby českých bank tu však působí jako protiváha výhodného kurzu a tím komparativní výhody vlastně anuluje. Proto vláda hledá řešení i tady. * Na mapě podnikání je vidět sílící nepoměr mezi překrvenými centry a podvyživenou Moravou či jižními Čechami. Regionální rozdíly nejsou sice tak výrazné, jak jinde ve světě, ale nesporně existují - a byly tu i dříve. Vláda je tu od toho, aby nepřipustila jejich prohlubování. Dokladem je pouze čtyřprocentní celostátní míra nezaměstnanosti. To jako pravidlo, průměr... * ... ze kterého však vybočují násobné hodnoty na Bruntálsku, Lounsku, Opavsku, Novojičínsku, Znojemsku, či mém rodném Valašsku - podívejte se třeba na Rožnovsko. Ale to je důsledek střetu názorů v minulé vládě - a pokud jde o Rožnov - snahy zachovat zaměstnanost v jedné velké továrně, která ztratila perspektivu a není, kdo by byl ochotný ji dál úvěrovat. * Co tedy dělat v situaci, když se ke kolapsu takového podniku přidává propouštění lidí i z jiných odvětví, třeba ze zemědělství? Dílčím řešením propouštění lidí ze zemědělství je urychlení jeho transformace, zejména ve státních statcích. Ideální však je souběhu nepříznivých vlivů předcházet. A právě o to se vláda snaží. * Je načase, protože když si vezmu, že asi polovina soukromého podnikání se odehrává v obchodních činnostech, tak pokles koupěschopnosti obyvatel v takto postižených regionech znamená pro tamní obchodníky reálnou hrozbu snížených tržeb. Tam, kde neprosperují průmyslové nebo zemědělské podniky, není ani mnoho obchodníků. Jenže věci jsou ještě komplikovanější. Když se zkoumá například nynější úroveň infrastruktury, obvykle zjišťujeme nižší stupeň telefonizace, odlehlost sídel zvyšující přepravní náklady a další nepříznivé vlivy, které problém jen zauzlují - třeba nedostatek kapitálu. * Přesto na otázku Komerční bance, zda bude třeba výhodnějšími úvěrovými podmínkami slabé regiony preferovat, jsem dostal jasně zápornou odpověď. Z krátkodobého a úzce komerčního hlediska to dokážu pochopit, ale zároveň se musím ptát, co si slibují od vyklízení pozic? Když nebudou podporovat i slabé regiony, tak tam podnikatelé nepřežijí a nebudou mít komu půjčovat. Chytrý bankéř si klienty přece vytváří a ne se jich zbavuje. * To jsou věci, které vaše ministerstvo může jen částečně ovlivnit prostřednictvím Českomoravské záruční a rozvojové banky...... a taky se o to snažíme posílením regionálního hlediska podpory podnikání... * ... ale těžiště i tady je spíše v dotažení legislativy. Tu je nutné rozlišit dvě polohy - novelizaci těch zákonů, které působí nechtěné komplikace, a proto třeba vidím potřebu určité liberalizace živnostenského zákona, a pak kompletizaci právního rámce, kde dnes ještě chybí třeba zákon o veřejných zakázkách. * Nejsme tu vázáni Asociační dohodou? Jsme a například připravená verze zákona o veřejných zakázkách je v souladu s dikcí, požadovanou Bruselem. Jde o zákon, který vnese pravidla do vydávání státních prostředků. Jeho přijetím se nejen zmírní riziko případné korupce a sníží náklady na veřejné investice, ale také zvýhodní český dodavatel, protože při rovnosti nabídky mu musí být dána přednost ze zákona - jako asymetrie vzpomínané Asociační dohody. * Kde bude těžiště zakázek? V infrastruktuře, ať dopravní či spojové, i v dalších službách. Soudím, že vláda pro podnikatele nemůže v danou chvíli být užitečnější ničím jiným, než soustavným zlepšováním podmínek podnikání , například tím, že mu dá možnost spojit se operativně telefonem či faxem se svým obchodním partnerem, případně dobuduje cestní síť tak, aby rychlost a komfort přepravy zboží a lidí byly na evropské úrovni. * Co ještě může podnikatel od vlády v nejbližší době očekávat? Nechystá se samozřejmě žádné překvapení toho typu, jako jsou jednorázové cenové šoky nebo změna daní. S čím se podnikatelé budou muset vyrovnat, je skutečnost, že nebude možné dlouhodobě držet na nízké úrovni cenu práce. Když to současně pochopí jako výzvu ke snižování nákladů a zvyšování růstu produktivity práce, bude to k jejich dobru. citát: Vláda urychleně připravuje řešení situace v okresech s největší mírou nezaměstnanosti 
essay Pozornost, dar, etika Je to zvláštní a těžké rozhodování při obchodních jednáních: Co je pozornost a co je dar? Jaká je mezi nimi hranice? Přitom všichni víme, že vhodná pozornost dokáže vytvořit prostředí důvěry a sympatie, takže určité ledy a bariéry rezervovanosti se rychleji rozplynou. V dalších řádcích nebude odkaz na žádný zákon a paragraf a přesto půjde o záležitost nanejvýš aktuální a citlivou - o podnikatelskou etiku. Je darem kytka, tužka, kalendář, kravata, dárkové balení vína či sada skleniček? Patrně se shodneme, že jde o pozornost. Je darem kalkulačka, hodinky, psací souprava, diktafon? Zde už můžeme váhat, ale ve většině případů dojdeme k závěru, že i tyto předměty mohou být pozorností. Je darem auto, poukaz na rodinnou zahraniční rekreaci, počítač, šek s příslušným počtem nul? Cit nám napovídá, že v takových případech už nejde o pozornost, ale dary, které můžeme chápat jako úplatek nebo určitou formu korupce. Čím se řídit, co vzít v úvahu při přijímání i obdarovávání? Pokusme se stanovit obecná pravidla, která jsou u renomovaných firem v ekonomicky vyspělých zemích vtěleny do interních kodexů podnikatelského chování. * Přijímání darů je všeobecně výslovně zakázané. Je to prevence před nedorozuměním obchodních - kooperujících partnerů. Výjimkou jsou pozornosti jako kytka, kalendář, diář, ale u pozorností typu dražší hodinky je třeba zvažovat, zda hodnota předmětu nepřesahuje záměr vytvořit ovzduší sympatie a tak ulehčit komunikaci. * Bránit je třeba se darům, které mohou ovlivňovat, zavazovat a přímo vyzývat k protislužbě. Takové dary vnášejí do jednání prvky nekorektnosti v potenciální i aktuální spolupráci. * Dary zaslané poštou je třeba vždy odeslat zpět adresátovi a zároveň přiložit zdvořilý, ale jednoznačně formulovaný dopis. * Pamatovat bychom měli na možnost ztráty svého jména i jména firmy. Proto je nemyslitelné vyžadovat neoprávněné výhody a protislužby. Především zahraniční firmy mají v tomto směru přesné předpisy pro své zaměstnance. Ale tytéž firmy se nebudou bránit použít darů k otevření stavidel ve svůj prospěch u našich úředníků, podnikatelů, pracovníků. Takže: Víte , co je to podnikatelská etika? Kamil Lánský 
essay Ševců jak šafránu Obuv na víc než jednu sezónu vyžaduje péči i opravy Kvalitní boty dnes stojí dvakrát i čtyřikrát více než před pár lety. Máme hlouběji do kapsy a potřebujeme, aby nám sloužily skoro do roztrhání. Tento fakt si denně potvrzuje ve své ševcovské dílně i Jiří Smetana. Lidé teď přinášejí k opravě boty, které jim dřív za tu cestu a peníze ani nestály. Jaroslava Fürstová Nepropočítával při začátku, jak velká klientela uživí jednoho ševce. Věděl díky letité praxi, že obyvatelé z okolních domovních bloků na Žižkově ošlapou dost podrážek. Upoutat zájem Zatímco obchodů s obuví přibylo v okolí několik, další nejbližší opravna je až o několik tramvajových zastávek dál. Síť opraven je dnes snad ještě řidší než dřív, konstatuje J. Smetana. Do oboru se nikdo moc nehrne. Není lukrativní. Jediné, čím o dílně dává vědět, je vývěsní štít nad vchodem. Ačkoli je přesvědčen, že obuvník se uchytí skoro všude a základem klientely jsou místní lidé, přece jen vidí určitou výhodu v umístění opravny na hlavní třídě. Všimnou si jí i náhodní kolemjdoucí a cestující z tramvají. Rozpočet podle sezóny V téhle branži je málo pravděpodobné, že člověk prodělá, říká. Zhodnocuje jen svoji práci a materiál, který lidi zaplatí. Tak jednoduché to však není. V základním rozpočtu opravny tvoří hlavní položky materiál pro opravy bot, nájem provozovny a spotřeba energií. Především potřebuje obuvnický materiál - kůži, pryž, lepidla. To je největší částka, zhruba dvě třetiny všech nákladů. Všechno nakupuje u specializovaného dodavatele. Výhody při nákupech od jediné firmy podle J. Smetany převažují. Firma má úplný sortiment - i když ne vše okamžitě -, je možné si vybrat mezi lacinějšími a dražšími materiály. Zjišťoval i jiné možnosti nákupů, ale nakonec se pro jiného dodavatele nerozhodl. Ceny jsou totiž přibližně stejné. Výhody nevidí ani v nákupu materiálů u výrobců. Sice by získal zboží laciněji, ale za jednorázový větší objem odebraného zboží, než kolik potřebuje. A to by mu dlouho vázalo peníze. Když přičte čas strávený na cestě a dopravní náklady, je konečný efekt v lepším případě nulový. Druhou největší položkou v nákladové části rozpočtu na provoz dílny je nájemné, které se na celkové částce podílí asi 30 procenty. Výše nájemného donutila před časem J. Smetanu ke stěhování. Naštěstí našel pronájem za přijatelnou cenu ve stejné ulici, jen o několik domů dál. Prostor je sice menší, ale se stísněnými rozměry nové dílny si poradil vybudováním dřevěného "patra", které teď slouží jako sklad. Dále to je platba za elektřinu - zatím v rozpočtu tvoří zhruba 4 procenta, avšak s růstem ceny se zvedá. V rozpočtu musí pamatovat i na další faktory. Zájem o správky je totiž poplatný sezóně. Zimní boty máme tak jedny, dvoje. Jarních a letních už víc, a tak největší nápor se kumuluje v březnu a dubnu. Přes léto je zájem menší, hlavně v době prázdnin. Druhá vlna nastává začátkem podzimu a trvá skoro do prosince. Okolo přelomu roku je relativní klid. Dílna musí v měsících, kdy je zakázek hodně, pamatovat na slabší měsíce. Platí se předem Zákazníci platí za opravy předem. To je pravidlo, které se J. Smetanovi velmi osvědčilo. Ti, kdo už zaplatili, si rozmyslí hotovou zakázku nevyzvednout. Kolegové, kteří ještě požadují zaplacení až dodatečně, mají někdy problémy, říká. Zůstanou jim opravené boty, za které nedostali peníze ani za práci, ani za materiál. S růstem provozních nákladů pochopitelně rostou i ceny oprav obuvi. Odhadem se za několik posledních let zvedly o 200 procent. Za nový plátek na podpatek dnes zákazníkovi účtuje okolo 30 Kč, za špičku boty 25 korun. Nejvíc je právě oprav podpatků a špiček, ale stále více zákazníků si dává boty i podrazit. To bývalo dost vzácné. Jiří Smetana tvrdí, že boty se teď dělají tak, aby přečkaly jen tu jednu sezónu, nebo ještě spíš záruční lhůtu. Proto zejména své stálé zákazníky učí, aby mu boty přinesli k opravě včas, dokud je za co příštipek zachytit. To jednak usnadňuje práci jemu, oprava je samozřejmě lacinější a bota lépe vypadá i déle vydrží. Kontakt: Opravna obuvi, Jiří Smetana, Seifertova 11, 130 00 Praha 3 text k obr. PROČ SE NEUSMÍVAT: Dobře prošlápnuté boty jsou i s opravenou podrážkou ty nejlepší. rámeček V době hojnosti se musí část příjmů odložit pro slabé měsíce. 
essay Byznys století ČR přišla za čtyři roky minimálně o 120000 uměleckých předmětů za 10 miliard Kč Starožitnosti. Slovo, které "nečpí" pouze vůní starých časů, ale především penězi. Zvláště v dnešní době, kdy částky vynaložené na jejich pořízení představují mimořádně dobrou investici, která nic neztratí na "ceně". Právě naopak, její hodnota roste s časem a hlad koupěchtivých sběratelů po nich roste úměrně s růstem bohatství ve společnosti. Kazimír Jánoška Na konci osmdesátých let odborníci odhadovali, že v prostoru českých půd, sklepů a bytů leží hodnota řádově vyjádřitelná v desítkách milionů dolarů. Když k tomu připočteme památky nevyčíslitelné umělecké hodnoty na hradech, zámcích, v galeriích či muzeích, snadno pochopíme, že s příchodem devadesátých let, respektive s otevřením našich hranic směrem na Západ se s uměleckými cennostmi a starožitnostmi rozběhl obchod století. Nekonečný proud kamionů Čilý byznys samozřejmě potřebuje neustále přísun zboží. Kde ho však neustále brát, a přitom nekrást. A tak nepřekvapuje, že již v prvních týdnech a měsících po listopadu 1989 začala kvést pseudoživnost "zloděj památek a starožitností", jejíž provozovatelé stihli v roce 1990 vyloupit 695 objektů s uměleckohistorickými památkami, ale to byl skutečně jen začátek. Od prvopočátku se činili i nejrůznější "exportéři", díky jimž zmizelo - podle odhadu odborníků - v roce 1990 v cizině za miliardu korun našich památek. Tato částka je však značně podhodnocena, protože v úvahu je zapotřebí vzít skutečnost, že před čtyřmi lety každý týden opouštělo Československo okolo 40 kamionů naložených nejrůznějšími starožitnostmi a dalšími cennostmi. I když proud těchto kamionů polevil, plenění našeho kulturního dědictví nadále pokračuje. Svědčí o tom mimo jiné fakt, že za tři čtvrtletí loňského roku vykradli lapkové 768 kostelů, 171 kaplí, 11 far, 22 klášterů, 384 hřbitovů, 44 muzeí, 20 zámků, 4 hrady a 4 depozitáře. Vzorový tip "vývozce" Podle specialistů Ústředí kriminální policie ČR představuje typického zloděje kulturních předmětů několikanásobný specializovaný recidivista, který krade většinou na zakázku a je napojen na mezinárodní síť, jež disponuje značným operačním kapitálem a vynikajícím dopravním zázemím. Hnacím motorem je pomyšlení, že krade za devizy, že korunu mění k německé marce v poměru jedna ku jedné. Specializované gangy nic neponechávají náhodě. Celá operace - loupeží počínaje a doručením zájemci konče - je perfektně organizována a pečlivě zajišťována. Hlavní zásadou je rychlost a profesionalita, peníze se vyplácejí - jako v obchodě se zbraněmi - okamžitě na ruku a v použitých bankovkách. Kriminalisté dobře znají i kanály úniku. Účinnost celní kontroly na hranicích je však mnohdy minimální, a to "díky" dvěma faktorům: jednak obrovskému množství odbavovaných aut, a jednak tomu, že mezi kurýry byli zjištěni i řadoví pracovníci ambasád v ČR s diplomatickým pasem. Nedozírné důsledky Podle oficiálních zdrojů - Ministerstva kultury ČR a Ústředí kriminální policie ČR - bylo od roku 1990 v České republice ukradeno a na Západ vyvezeno každý rok 15000 - 20000 uměleckých předmětů. Současně každým rokem bylo přibližně stejné množství na Západ propašováno a prodáno. Suverénně největšímu zájmu zlodějů se těšily a těší kostely. Podle toho vypadá i současný stav - téměř veškeré předměty z období gotiky patřící církvi byly v uplynulých čtyřech letech už ukradeny a prakticky vyvezeny na Západ. Jeden příklad za všechny: Když bavorská policie udělala v červnu loňského roku zátah na gang, pro nějž kurýrní službu obstarával řidič ambasády SRN v ČR, zajistila mimo jiné 35 andělů, 33 soch svatých, 15 obrazů, pět Kristů na kříži a několik desítek zčásti starožitných předmětů. Očima obchodníka Na toto nelegální drancování si nestěžují pouze odborníci, ale i počestní starožitníci. Majitel pražského starožitnictví U svatého ducha Jaroslav Malý : Dobrou polovinu zákazníků tvoří především překupníci. Jednak se u nás snaží draze prodat takzvaný šmorn, tedy věci s minimální hodnotou, který nakoupili především u lidí na venkově; na straně druhé chtějí zase co nejvýhodněji nakoupit starožitnosti a pak je výhodně prodat v cizině za valuty. Tito a jim podobní obchodníci se rekrutují především z vrstev jako jsou zelináři, číšníci, taxikáři a veksláci. Všichni totiž mají značný kapitál, který chtějí výhodně investovat a rozmnožit. Co se týče normální klientely , tak tu představují především zahraniční turisté . S mnoha z nich více smlouvám z ceny, než tomu bylo před dvěma třemi lety. Není to vysloveně z důvodu, že by měli hluboko do kapsy, ale zřejmě mají obavy, aby něco nekoupili draze. Díky mnohým pokoutním překupníkům bylo totiž v uplynulém období hodně cizinců napáleno a tak se není co divit, že teď jsou všichni potenciální kupci hrozně opatrní. Jak dál? Na tuto otázku nelze momentálně odpovědět, protože stále chybí zákon o památkách, kodifikující jejich vývoz. A chybět zřejmě nějakou dobu ještě bude, protože jeho návrh, který byl v závěru minulého roku předložen poslancům Parlamentu ČR, vyvolal velice kontraverzní diskusi a nebyl zatím přijat. Jednotlivé paragrafy totiž vycházely z filozofie, že vlastník může kdykoli legálně vyvézt ze země libovolný umělecký předmět s výjimkou těch, které příslušná odborná instituce (ne tedy Ministerstvo kultury ČR, jak je tomu v současném období) prohlásí za kulturní památku. Při ochraně kulturních památek se navíc nepříznivě projevuje nevyjasněnost organizace státní památkové péče či spolupráce a dělba pravomocí mezi orgány státu a obcí, nedostatečné kvalitativní a kvantitativní personální vybavení výkonných orgánů i odborných organizací. Všechny zainteresované rovněž trápí nedostatečná ekonomická podpora státu a přístup některých restituentů, kteří rozprodávají skvosty. Na úplný závěr ještě strohé konstatování starožitníků, památkářů i kriminalistů: Nebudou-li okamžitě přijatá účinná opatření na ochranu kulturních a uměleckých památek, zloději do dvou let rozkradou i to torzo, které zbylo - řečeno slovy britského listu Guardian z podzimu loňského roku - z obrovského národního kulturního dědictví po čtyřech letech jeho nemilosrdného vyhlazování. Údaje do grafu: Počet loupeží v objektech s kulturními památkami (1977 - 1993) Nelegální vývoz cenností do zahraničí (v miliardách korun) (Pramen: Odhad specialistů ÚKP ČR) Text do rámečku: Zloději se činí a jejich "zásluhou" mizí kulturní dědictví národa v zahraničí 
description Obrázek: 4 Kancelář: Fischer Reisen Oblast: Malta - Burgiba Ubytovací zařízení: Burgiba Holiday Complex *** Cena za osobu Kč: 11490 Dítě Kč: 8500 Stravování: Polopenze Doprava: Letecky, odlety z Prahy vždy ve středu, počínaje 4. 5 . Popis: Hotelový komplex leží v klidné části Burgiby, jen několik minut od centra, ale také blízko skalnaté pláže. Hotel byl před nedávnou dobou rekonstruován a má mezinárodní klientelu. K zařízením hotelu patří pizzerie The Sienja, kavárna, restaurace malá samoobsluha a obchod se suvenýry. Rozsáhlá přijímací hala s recepcí, 6 výtahů. V hotelu je sauna (za poplatek) a fitness centrum. K areálu patří 2 bazény, brouzdaliště pro děti a zastřešený bazén. K použití za nízký poplatek slunečníky a lehátka. Pokoje mají klimatizaci, koupelnu, WC, rádio a telefon s přímou volbou.Polopenze sestává z kontinentální snídaně a jednotné večeře. 
letter | Daňový poradce | Snížení základu daně V roce 1992 mé vlastní příjmy nepřesáhly částku 20400 Kč. Pobírala jsem část roku nemocenskou a část roku dávky v nezaměstnanosti. Děti nemáme. Zajímá mě, jestli manžel, který je zaměstnán u soukromé firmy, může uplatňovat nárok na snížení základu daně z příjmů fyzických osob o částku 12000 Kč za rok 1992. Ani v roce 1993 můj příjem nepřesáhl částku 20400 Kč. Může manžel uplatňovat nárok na snížení daně za rok 1993? Jindřiška Hovorková, Příbram Z více důvodů na rok 1992 již můžete zapomenout, za rok 1993 za vašeho manžela daňové přiznání zpracuje zaměstnavatel, kterému však musí předložit vyplněné a podepsané prohlášení k uplatnění nezdanitelných částek a dopravného. Pokud byste i v letošním roce pobírala nemocenskou nebo dávky v nezaměstnanosti, přihlíží se k nim také. V případě nepřekročení vámi uvedené částky snížení daně uplatnit může. 
comment Kaktus Obsluze provozovny Gastrex, s.r.o., která pod vedením pana Jahna působí na Výstavišti v Brně. Ve čtvrtek 24. března prodávali zaměstnanci opékaný kabanos za nesprávnou cenu ve vztahu k váze, a ještě k tomu úplně studený. Žádný návštěvník, který tuto neopakovatelnou zkušenost nabyl, nemusel mít obavy z popálení konečků prstů. Typický případ pro Českou obchodní inspekci. 
invitation | Podnikatelé informují | Manažerské stáže Obchodní sekce Sdružení podnikatelů ČR nabízí svým členům stále nové možnosti vzdělávání, obchodování a kooperací. Nejvíc je v poslední době nabídek k účasti na zahraničních veletrzích a výstavách, objevují se tu však i nabídky k přímým investicím v různých zemích a k manažerským stážím. V rámci programu Executive educational program for central European professional leaders (Vzdělávací program pro vedoucí pracovníky střední Evropy) nabízí svým členům tříměsíční stáže v USA. Jde o program, který na české straně zastupuje Ministerstvo průmyslu a obchodu ČR, Moravia Mariánské údolí a Olomouc Training Centre a na americké straně Obchodní komora Jacksonville ve státě Florida a International Leadership Institute. Čeští manažeři se na stážích mohou seznámit s principy fungování tržního prostředí v USA a s praktickými zkušenostmi z podnikání v této zemi. Určitě důležitým, a v naší zemi často opomíjeným tématem, je etika podnikání, jejímž zásadám se dá v USA také přiučit. Velkou šancí pro vybrané je přímý kontakt s americkými podnikateli s možností navázat obchodní nebo výrobní spolupráci. Účastníky stáží vybírá komise složená z expertů zmíněných institucí. Důležitá je především dobrá znalost angličtiny, věk 27 až 50 let, zkušenosti s řízením a vedením lidí a víra v demokratické a etické principy. Každý rok vyjedou do USA tři skupiny po 12 účastnících. Leopold Žíla Kontakt: Sdružení podnikatelů ČR, Škrétova 6, 120 59 Praha 2, tel.: (02) 24 21 53 73 - 81. 
comment štoček - Naše poznámka Salzmann Stehlíka podržel Kladenská Poldovka, kterou koupil Vladimír Stehlík , se opět začala povážlivě naklánět. Pro zdárné vyplutí na světové trhy jí chybělo to hlavní - peníze. Půjčí někdo? Záchranný kruh hodil Stehlíkovi bankéř Salzmann. Pavel Šach Stehlíkův let nad ekonomickými propastmi byl až dosud křehký, místy s dramatickým nádechem. Z počátku nesehnal peníze na zaplacení dluhů, hutě vyhasly, omezily se opět dodávky elektrické energie, plynu i páry. Sociální smír ve zdejší přelidněné lokalitě se dostal na tenký led. Zdálo se, že nikdo nešetří podnikatele, který chce kladenský hutnický gigant přeměnit na prosperující, moderní firmu. Finanční úřad Kladno dokonce zastavil přilehlé pozemky okolo hutí pro neplacení pohledávek Hutí Poldi ušlechtilé oceli. "Holí" se zdálo více, než může jeden "pes" vydržet. Na první pohled kritická situace však dostala v poslední době zcela jiný spád. Koncem března svolal generální ředitel Poldi Ocel Vladimír Stehlík všechny odběratele ocelí POLDI na předkontraktační jednání o dodávkách na letošní a příští rok. Více než sto zahraničních i domácích zákazníků bylo seznámeno s podmínkami přímého prodeje a při této příležitosti se podepsaly i první rámcové smlouvy. Na základě zmíněných aktivit pookřálo srdce i generálnímu řediteli Komerční banky Richardu Salzmannovi. Ten uzavřel se Stehlíkem dohodu o poskytnutí překlenovacího úvěru na rozjezd výroby. Nekončím tradiční frází o vítězství zdravého rozumu. Dodnes nejsem přesvědčen a nevím, zda bývalý horolezec a hlavně podnikatel Vladimír Stehlík skončí jako jeden z nejbohatších mužů Evropy a nebo naopak, jestli se jako sám voják v poli neusouží starostmi a neskončí v řadě poražených. Jedno však dnes už je jisté. Cesta k znovunavrácení na světový ocelářský trh, obnovení dlouholeté tradice, udržení pracovních příležitostí v citlivém regionu a hlavně domluva s českými bankovními institucemi o podpoře zdravého podnikání jsou moudrým krokem, který by neměl zapadnout. 
caption Na Jericho objížďkou: Izraelští řidiči na cestě do Jericha, které má po zítřejším podpisu izraelsko-arabské smlouvy přejít pod palestinskou správu, využívají dočasně uvolněnou vojenskou komunikaci, aby se vyhnuli arabské čtvrti. Přes blížící se datum podpisu obavy o bezpečí na Blízkém východě přetrvávají. Foto Reuter 
news Jízdné v Olomouci provázejí problémy Olomouc (pet) - Zavedení nového systému placení jízdného v hromadné dopravě v Olomouci provázejí problémy. Od prvního května jsou v provozu znehodnocovače jízdenek a současně se cena jízdného zvýšila na pět korun. Nové strojky však v mnoha případech nefungují a v provozu je pouze omezený počet prodejních míst, kde si cestující mohou jízdenku koupit. Oldřich Hájek, vedoucí dispečer dopravního podniku, zpravodaje LN ujistil, že dodavatel znehodnocovačů, firma SAVS, ještě v úterý uvede vše do pořádku. Rovněž problém prodejních míst bude v nejbližších dnech vyřešen. Do 15. května mohou cestující platit dosud platným způsobem. 
sport Svědek tragedie v Imole Radovan Novák sledoval Sennu na 20 obrazovkách Konec podtitulku Praha (tom) - Poprvé v historii byl Čech sportovním komisařem při závodu Formule 1. Radovan Novák se tak stal v Imole svědkem tragedie Rakušana Ratzenbergera a Brazilce Senny. "Pokaždé jsem viděl neštěstí v televizi, neboť komisaři sedí v potemnělé místnosti před stěnou s více než 20 obrazovkami a podobně jako na jakémkoliv jiném závodu hlídají dodržování pravidel," říká. "Rakušanovi upadlo přední křídlo, dostal se pod auto a to bylo katapultováno v té strašlivé rychlosti až na bariéru. V případě Senny dodnes nikdo neví. Ačkoliv neštěstí trvalo 1.7 sekundy, což je při té rychlosti hrozně dlouho, nesnažil se zatáčet - tedy auto nevyvinulo snahu změnit směr. Kdyby se dostal mimo trať bokem, nemuselo to dopadnout tak tragicky. V pondělí ráno jsem mluvil s Janem Harrisonem ze stáje Williams. Říkal, že nejdříve musí rozebrat auto." Pokud jde o budoucnost trati v Imole, R. Novák upozorňuje, že Formule 1 se tam jela čtrnáctkrát a poprvé s tak tragickými následky: "Únikové prostory jsou většinou dostatečné. Ratzenberger i Barrichello je ovšem přeletěli vzduchem. O opatřeních v F1 již v pondělí jednala bezpečnostní komise Mezinárodní automobilové federace." 
news ODS se podle Petrové obávala prolomení restituční hranice Praha (mst) - Přijetí zákona o restitucích židovského majetku v podobě, jakou navrhoval Viktor Dobal (ODA), by podle mluvčí ODS J. Petrové znamenalo faktické prolomení restituční hranice dané rokem 1948. Mluvčí tak reagovala na otázku LN, proč ODS prosadila do zákona pozměňovací návrh, jehož schválením mají na odškodnění nárok pouze osoby, které přišly o majetek z důvodů rasových, a ne z národnostních a politických. "ODS byla ochotna jednat o restitucích židovského majetku s tím, že budou znamenat restituční tečku. Hledali jsme specifikaci onoho majetku a zjistili jsme, že židovský majetek byl zabavován na základě desítek různých právních norem. A jednou z nich byly právě rasové důvody," řekla J. Petrová. Podle ní je využití právě této tehdejší právní úpravy jediným možným řešením, jak oddělit restituce židovských osob od restitucí ostatních. "V žádném případě se nyní nebude prokazovat, kdo byl žid a kdo ne. Ale majetek se bude vracet těm, kterým byl odebrán právě podle rasového principu," dodala mluvčí ODS. Podle ní se tak zabrání vzniku restitučních případů, jakým je v současné době například kauza Walderode. 
news Česko-slovenská vojenská dohoda Bratislava - Dohodu o vojenské spolupráci podepsali včera ministři obrany ČR a Slovenska Antonín Baudyš a Pavol Kanis. "Naše dnešní ujednání se týká všech oblastí, jež v armádě fungují, a je trochu podrobnější, než máme s jinými sousedy," řekl ministr Baudyš na včerejší tiskové konferenci v Bratislavě. Uvedl, že vztahy obou států vzhledem k jejich historické provázanosti budou "vždy významnější než s jinými státy". Slovenský ministr obrany Pavol Kanis vyjádřil v této souvislosti přesvědčení, že v armádách obou zemí není mnoho zastánců toho, aby se společná česko-slovenská hranice stala i hranicí geopolitickou. 
news Malajsie má nového krále Zvláštní zpravodaj LN v Kuala Lumpuru Arpád Abonyi Včera ráno místního času byl slavnostně uveden do funkce nový malajský král. V pořadí už desátý panovník Malajsie Tuanku Džafar ibn Al-Marhum Tuanku Abdul Rahman je sultánem v malajském státě Negri Sembilanu. Slavnostní intronizaci nového krále předcházela abdikace jeho předchůdce. Jang Di Pertuan Agong Sultan Azlan Šáh, sultán státu Perak, ukončil v pondělí své pětileté funkční období a odletěl zpět do Peraku. Nový král bude v čele Malajsie stát po dobu pěti let a poté ho vystřídá nynější vicekrál, sultán ze Selangoru. Malajsie je jediná konstituční monarchie, v jejímž čele se pravidelně střídají králové. Je to totiž federace devíti sultanátů. Každý ze sultánů, kteří stojí v čele jednotlivých států, se v dané době na pět let stane panovníkem celé země. Formálně krále volí instituce zvaná Shromáždění vládců. Abdikací devátého vládce bylo dovršeno "první kolo", během něhož se ve vedení celé monarchie vystřídali všichni sultáni. 
collection Zrušeny vyrovnávací dávky pro dovážené víno Praha (jpš) - Státní fond tržní regulace (SFTR) přechodně zrušil vyrovnávací dávky pro dovoz vína. Se slovenskou stranou bylo dohodnuto, že do konce srpna může být importováno maximálně 250 tisíc hektolitrů. Až bude tato kvota naplněna, vyrovnávací dávky budou znovu zavedeny. U bílého vína dávka činí 4.25 koruny, u červeného 4 koruny. Pro odstranění velkého přebytku brambor z loňské sklizně fond přijal dvě podpůrná opatření. Jednak prodloužil subvencování vývozu brambor až do 31. května (doposud bylo totiž vyvezeno pouze 6 tisíc tun z plánovaných 100 tisíc tun) a dále byla schválena státní podpora vývozu 800 tun škrobového sirupu (subvence 7500 Kč za tunu). Podmínkou je, že škrobárny, které chtějí subvenci získat, musí od zemědělců na každou tunu sirupu vykoupit minimálně 6 tun brambor v ceně alespoň 900 korun za tunu. 
essay Stát neunese tíhu penzí Stále přibývající počet obyvatel v důchodovém věku představuje pro státní pokladnu zátěž, se kterou se nemůže sama vyrovnat. Praxe to potvrzuje i v případě vyspělých států. Po "bezstarostných" časech narazily na tento problém i postkomunistické státy a k jeho rychlému řešení tlačí jejich vlády i Světová banka. Žádná vláda ani banka se s tím totiž bez pomoci kapitálového trhu nemůže vyrovnat. Částka vynakládaná na výplatu penzí po pádu komunismu prudce vzrostla, a to v poměru k HDP i k vládním výdajům. V Polsku se například důchody v roce 1988 podílely na HDP 7 %, avšak už v roce 1992 to bylo 12 %. Důvodem je na jedné straně klesající hodnota HDP a na straně druhé zvyšující se počet obyvatel důchodového věku. Poměr lidí v produktivním věku k důchodcům je však v západních zemích přesto stále ještě vyšší. Způsobuje to nižší hranice odchodu do důchodu v postkomunistických zemích - většinou 60 let u mužů a 55 let u žen. V Dánsku je například stanoven důchodový věk pro obě pohlaví na 67 let. K vyšším důchodovým výdajům přispívaly také mimořádné důchody pro preferovaná zaměstnání, ze kterých ještě navíc lidé odcházeli do důchodu podstatně dříve. To jim také nebránilo pobírat penzi a dále pracovat v jiném oboru. Při absenci kapitálového trhu jsou jediným zdrojem penzí daně ekonomicky činných obyvatel, jejichž počet dále klesá. Řešením by měly být penzijní fondy řízené soukromým sektorem, což je však otázka spíše vzdálenější budoucnosti. Zatím se tedy nabízí prozatímní řešení - snižovat počet důchodců administrativní cestou, to je prodloužit dobu zaměstnání. Tato cesta je však velmi pečlivě střežena odborovými předáky a v postkomunistických zemích se zdá téměř neprůjezdná. (am) 
essay Nejlevnější cesta k univerzitnímu vzdělání Třináctiletý Mike miloval svou motocrossovou stopětadvacítku tak, že bez ní nevydržel ani jediné odpoledne. Na silnici s ní nesměl, ale při přejezdu z rokliny do oranice se hlavní silnici nevyhnul. Devatenáctiletý Santiago také raději seděl za volantem než ve školních lavicích. Byla to náhoda nebo osud, že se jednoho odpoledne setkali za okolností vedoucích k tragickému konci. Mike vyletěl z křovin těsně před Santiagův vůz. Ten s vypětím vůz zabrzdil několik centimetrů před motocyklem. Mike se ohlédl, učinil prý posměšný posuněk a přidal plyn. Řidiče automobilu popadl vztek. Sáhnul do palubní přihrádky, naučeným pohybem odjistil pistoli a vystřelil za vzdalujícím se Mikem. Za necelé tři hodiny Mike zemřel na operačním stole. Santiago byl odsouzen na 14 až 25 let a odpykává si trest ve federální věznici v Pennsylvanii. Dušan Neumann Nikdo se o Santiágův trest nezajímal až do okamžiku, kdy Mikeovi rodiče zjistili, že odsouzenec v trestnici studuje dálkově na univerzitě. Jistě chvályhodný rehabilitační program pro mladistvého provinilce, kdyby se za ním neskrývala krutá ironie tak typická pro americkou byrokracii. Santiago studuje zcela zadarmo na prestižní vysoké škole za peníze určené na podporu nejchudších studentů. Pellova nadace několika milionů dolarů ročně je určena na studium pro sociálně nejslabší vrstvy. Ježto vězňové nemají prakticky žádný příjem a nemohou být zkráceni o svá ústavní práva, automaticky se kvalifikují na příjemce této nadace. Na tom by nebylo nic špatného, kdyby nebylo žadatelů z chudých rodin, kteří se nikdy neprovinili proti zákonu, pracují sedm dní v týdnu za minimální mzdu, a na které se peněz už nedostane, protože roční podíl je vyčerpán na ty ještě "chudší", kteří za státní útraty nedělají nic. Po vzpourách v amerických věznicích koncem šedesátých let se vězeňství v severovýchodních státech Unie zhumanizovalo do takové míry, že moje dávné prázdniny v pionýrském táboře v Ledči nad Sázavou jsou ve srovnání s federální věznicí v pennsylvánském Frackville hotovým gulagem. Vězni tráví většinu dne v posilovnách, na basketbalovém hřišti, na volejbalovém kurtu, v knihovně u televize s předplacenými filmovými kanály HBO a Cinemax, které si penzisté v sousedním městečku jen těžko mohou dovolit. Pravidelně se účastní sportovních utkání s chovanci jiných věznic. Taková vězeňská liga. Ti chytřejší studují práva, ti prostší se učí svářet. Náklady na jednoho vězně ročně převyšují školné, včetně koleje, na nejprestižnějších amerických univerzitách. "Nejjistější způsob jak si udělat doktorát je 'udělat' banku", zaslechl jsem nedávno diskusi mezi dozorcem z federální věznice a jeho sousedem u baru v místní putyce, "kdyby se to povedlo, měl bych dost peněz na studium, kdyby to nevyšlo, dostal bych pět let, a to bych akorát vystudoval." Paradoxem je, že kdyby Santiago nezavraždil Mikea - ani jeden z nich by neměl nárok na stipendium na vysokoškolské studium. Texaský kongresman Pickle se nyní snaží připojit ke Clintonovu návrhu zákona o boji proti zločinnosti dodatek, který by peníze Pellovy nadace vyloučil z bezplatných studijních programů odsouzených. "Ať jim stát, když už je chce převychovat, poskytne půjčku na rozumný úrok, kterou budou poctivě po propuštění splácet. Aspoň se ukáže, jak vážně to se studiem mysleli. 
review Hamlet v Roxy? Na podporu nové inscenace Shakespearova Hamleta v režii Jana Nebeského se v pátek konal benefiční večírek v pražském klubu Roxy. Zde by měla být díky sponzorské účasti Linhartovy nadace také uváděna. K vidění byly kostýmy Ireny Jarošové i dřevěný srub, který jako hlavní scénický objekt navrhl Jiří Beránek. Premiéra Hamleta je plánována na květen, ale dokončení rozezkoušené inscenace brání nedostatek finančních prostředků. Pokud k jejich shánění přistupují inscenátoři jako k organizaci benefičního večírku, není ani divu. Program totiž začal až s několikahodinovým zpožděním, aniž by se někdo obtěžoval s vysvětlením. (ola) 
program Dnes na MS Skupina A: Bolzano - 16 hod.: Británie - Rakousko. 
sport Frank Williams, šéf stejnojmenného týmu formule 1, včera uvedl, že ze seriálu MS neodstoupí: "Jsme týmem, který se zabývá sportem a v naší práci budeme pokračovat. Jsem si jist, že by přesně tohle Ayrton chtěl." 
weather Rekordní teploty 3.května: nejvyšší teplota 26.2 st.C v roce 1966, nejnižší minus 0.4 st.C v roce 1850. Dlouhodobý teplotní normál je 12.4 st.C. 
sport Úspěšná olomoucká série Den po finále ligy se sešla reprezentace Konec podtitulku Brno/Praha (č, ber) - Vítězstvím ve finále ligy volejbalistek nad Brnem završila Olomouc výbornou sezonu, kdy získala domácí double (liga a pohár), obsadila druhé místo v mezinárodní superlize a probojovala se do finálové skupiny PMEZ. V olomouckém celku, výborně dirigovaném nahrávačkou Štěpančíkovou, vynikly zejména Zimmermannová s Janáčkovou, dobře zahrály i ostatní. Brno se naopak v závěrečných fázích nemohlo opřít o výkony ruských hráček Jemeljanovové a Timonovové, které byly přetíženy a navíc Olomouc je už natolik zná, že byla většinou na jejich útoky dobře obranně připravená. Už včera se sešly naše nejlepší hráčky v Brandýse na prvním srazu reprezentace, pro kterou bude vrcholem říjnové MS v Brazílii. 
caption Sedm kamionů s humanitární pomocí v hodnotě téměř 5.5 milionu korun vyjede dnes odpoledne z Prahy do Sarajeva. Nadace Adventistická agentura pro pomoc a rozvoj (Adra) s kamiony vysílá 138 tun potravin, zdravotnického materiálu a šatstva na pomoc obyvatelům Bosny. Foto Lubomír Kotek - LN 
review Francis Bacon Angličan Francis Bacon ( 1909 - 1992 ) byl často uznáván jako nejvýznamnější britský moderní malíř . Dokumentární portrét jeho kontroverzní osobnosti získal nejvyšší mezinárodní televizní ocenění - EMMY 1985 . Bacon začal malovat prakticky až ve čtyřiceti . Byl figurální malíř a maloval na rub plátna , kde se barva hluboko vpíjí . Baconova metoda byla neilustrovat realitu , ale vytvářet představy , koncentrovanou skutečnost , a tak dospět k malířskému stenografickému vnímání . ( pz ) ( ČT 2 - 10.40 ) 
news Američtí poradci jednají o Ulsteru Dublin - Šestičlenná americká delegace, vedená blízkým spolupracovníkem prezidenta Clintona a bývalým členem Kongresu B. Morrisonem, přiletěla včera do Dublinu na setkání s irským premiérem A. Reynoldsem. Dnes odjede delegace do Belfastu v Severním Irsku na setkání s G. Adamsem, vůdcem Sinn Fein, politického křídla IRA. Protestantská komunita v Severním Irsku tuto návštěvu ostře kritizovala. Označila ji za vměšování Američanů do severoirských vnitřních záležitostí a obvinila delegaci, že se staví na stranu katolického a republikánského tábora právě v době, kdy se zdá být velmi pravděpodobné, že IRA oznámí zastavení svých násilných akcí. Británie a Irská republika v posledních dnech znovu potvrdily, že není možný žádný dialog se severoirskými separatisty, dokud IRA nevyhlásí trvalé příměří. 
news Třicet Muslimů zabito v Tádžikistánu Moskva - V Tádžikistánu bylo za posledních 24 hodin, tedy den před zahájením tripartitních jednání o situaci, zabito při společné operaci ruských a tádžických sil na třicet bojovníků tádžické islámské opozice. Ruští činitelé, kteří včera přijeli do Taškentu,mezi nimi i ruský ministr zahraničí A . Kozyrev, jsou odhodláni přimět neokomunistický režim v Dušanbe k jednání s opozicí. Zdůraznili však také připravenost odpovědět silou, pokud opozice bude trvat na použití zbraní. Kozyrev bude jednat s tádžickými a uzbeckými představiteli (Uzbekistán aktivně podporuje režim v Dušanbe) jak o možnostech mírového řešení konfliktu s opozicí, tak i o potřebě posílit hranice vůči útokům islámských uprchlíků v Afghánistánu. 
essay Od vlády čekáme autonomní ekologickou politiku Václav Mezřický, Vedoucí katedry práva životního prostředí na Právnické fakultě UK V souvislosti s vládním odmítnutím státní politiky životního prostředí zaujal premiér Václav Klaus opět zásadní stanovisko (v LN 19. 8.) k této problematice. Označil tzv. levicovou ekologii za odtrženou od ostatních dimenzí života a za pocit, že ... je možné poroučet větru, dešti a geniálním rozhodováním několika jedinců na tom či onom ministerstvu vše vyřešit. Naproti tomu v Klausově pojetí je úsilí státu v této oblasti okrajovým doplňkem spontánního procesu rozhodování milionů občanů. Ponechme stranou absurditu o poroučení větru, dešti, která jen dokazuje, že V. Klaus dosud nerozlišuje mezi ekologií a učením akademika Lysenka. Nejde také o diskusi s ním, ale o vysvětlení, které ekologové dluží veřejnosti. Předně, dbát o šetrné využívání přírodních zdrojů a ochranu přírodního bohatství ukládá státu Ústava v článku 7. Neoliberální doktrína může této povinnosti podložit různý výklad, nemůže ji však potlačit. Ponechme stranou, zda podobnou povinnost má stát k životnímu prostředí. Podle Listiny základních práv a svobod však výkonem vlastnického ani jakéhokoli jiného práva nesmí nikdo ohrožovat či poškozovat životní prostředí nad míru stanovenou zákonem. Uplatňování zákonů patří k základním účelům existence státu. Ten v této souvislosti vykonává policejní funkci, podobně jako při uplatňování předpisů trestního práva. Chrání přitom práva občanů, kteří ani nemusí vědět, že jsou vystaveni nebezpečí ze znečištěného životního prostředí. Chrání rovněž jejich majetek před nenapravitelnými škodami. Ekologické problémy mají dvojí tvář: znečištění životního prostředí a ztrátu sebeobnovovacích vlastností zdrojů - lesních a jiných přírodních ekosystémů. Pro většinu občanů jde v obou případech o problémy neprůhledné. - Znečištění ovzduší se dá objektivně zjistit jen přístrojovým měřením, kontaminace půdy jen laboratorním rozborem apod. Data o těchto problémech je možné i nutné shromažďovat v celostátním měřítku, aby bylo možné stanovit stupeň ohrožení životního prostředí podle druhů a místa znečištění i ohrožení. Platí přitom, že životní prostředí představuje nedělitelný celek. O opatřeních, která mají zabránit dalšímu zhoršování situace nebo která ji mohou zlepšit, musí rozhodovat odborníci. Taková opatření sahají od stanovení limitů znečištění přes kontrolu hospodaření v lesích až po posuzování důsledků činností pro životní prostředí. Všechna tato opatření se však provádějí jen na základě zákona, který přijímá parlament. Mohli bychom uvést analogii - např. rozhodování České národní banky o výši diskontní sazby. Také v tomto případě jde o autonomní aktivitu finanční instituce, nota bene na vládě nezávislé, zmocněné k tomu zákonem. Přitom důsledky takového opatření mohou negativně působit na miliony občanů. Podobně vláda využívá mzdové regulace, vyžaduje-li to nárůst inflace. Ve skutečnosti je rozhodování o životním prostředí a hospodaření se zdroji na ekologických odbornících mnohem méně závislé. I kdyby se ekologové čistě z důvodů ochrany životního prostředí vyslovili proti povolení rozebrat Říp na kamenivo na export, ministerstvo hospodářství takové povolení může vydat. Odmítat autonomní ekologickou politiku je další chybný soud premiéra. Důsledně vzato neměl tehdejší parlament schválit ani strategii. Analogie spočívá v tom, že problémy životního prostředí jsou v postkomunistických státech trestuhodně zanedbané a řešit je lze jen koncepční a systematickou činností. Státy s podstatně lepším životním prostředím, např. Nizozemsko, ukládají zpracování takových koncepcí dokonce zákonem. A jak je to s požadovaným spontánním rozhodováním občanů? Podle loňského podzimního průzkumu Sociologického ústavu AV ČR pokládá 65 % dotazovaných za nebezpečný růst teploty na Zemi vyvolaný skleníkovým efektem, 82 % občanů považuje za mimořádně nebo velmi nebezpečné pro životní prostředí znečištění českých řek, jezer a potoků. Ještě pozoruhodnější je přesvědčení 78 % občanů, že vláda by měla vydat zákony, které by přinutily obyčejné lidi i podniky chránit životní prostředí, kdyby tím mělo být omezeno právo na vlastní rozhodování. Tento názor veřejnosti je signálem. Lidé očekávají, že vláda nepovede polemiky, ale bude jednat v souladu s jejich vůlí. Václav Klaus soudí jinak. Postrádá ve vztahu k životnímu prostředí instinkt, který mají občané. 
collection Co - kdy - kde Sbor Kakafonia z Dánska vystoupí dnes v 19.30 hodin na kolonádě v Poděbradech a ostravský Festivalový sbor ve stejném čase v poděbradském chrámu Povýšení sv. Kříže. Koncerty jsou součástí Dnů duchovní hudby. Výběr současné slovenské keramiky je vystaven v galerii Václava Špály od dnešního dne. 
essay Umírající vesničky Sluníčko svítí, nebe je bez mráčku, stromy se chvějí ve větru něžnou touhou a nádherně se vzpínají svou sytou zelení proti modré obloze. Všude je mír, všude kypí život. Pouze tato šumavská vesnice umírá. Kdy se rozpadne úplně, zmučené stěny se zbortí, trámy stropů zpuchří, spadnou? Také lidé neznají slitování. V honbě za životem, mnohdy plné chamtivosti, jsou nelítostní. Vesnice už nežije, my ano, vemte si taky, co potřebujete! Vše je zde k dostání: cihly a dveře, okenice a trámy, kachličky, lavice, obrazy, vše zmizelo. Jenom kostel, kostel zůstal. Ten se nezbortí. Nikdy se nezboří, navždy v něm bude stát dřevěný kříž s ostnatým drátem zavěšeným na růženci. Se svíčkami okolo a uschlou větví položenou tak, jako pokládají pozůstalí růže na hroby svých blízkých. Vejdeš-li dovnitř, naplní tě úcta, skloníš hlavu před něčím, co je nad námi, něčím, co je víc než my, nebem a peklem, Bohem. Proto chrám Boží zde bude navždy, jako němá socha bude připomínat zašlou slávu Pohoří na Šumavě, jeho smrt. Z dopisu Halky Duží, 16 let, Praha 
sport Zlín stávkuje proti prémiovému řádu Způsob odměňování stanovuje klub, hráči tedy porušili smlouvy, říká ředitel AC ZPS Karel Jankovič Jan Tobiáš, Zlín Čtvrtý den jsou hokejisté prvoligového celku AC ZPS Zlín ve stávce. Jak jsme vás již včera informovali, odmítají nastupovat k utkáním, neboť se jim nelíbí prémiový řád, který vedení klubu schválilo pro nadcházející ročník extraligy. Podle něj by měly obdržet finanční odměny až po skončení základní části soutěže v závislosti na umístění, zatímco hokejisté si přejí rozměnit finální částku na drobnější prémie za jednotlivá vyhraná utkání. Všechno začalo přesně před týdnem, kdy se hráči od zlínského manažera Maršíka dozvěděli, že v nastávající sezoně bude platit stejný prémiový řád jako v té minulé, který už loni při hlasování v kabině prošel těsnou většinou hlasů (16:14). Už tehdy však hokejisté, kteří byli proti, navrhovali vstoupit do stávky. Když pak v průběhu sezony chtěli systém změnit, vedení jim sdělilo, že co si odhlasovali, to také mají. Hráli jsme v té době pořád na špici tabulky a i když jsme nakonec o tři body skončili po základní části šestí, vydělali jsme na prémiích méně, než v sezoně 1992/93, kdy jsme se pohybovali kolem sedmého a osmého místa, říká útočník Josef Štraub, kapitán týmu a spolu s Hubem, Janků a Juríkem jeden z mluvčích mužstva. Je to pro nás do určité míry i demotivující. Když prohrajeme zápas, hned víme, o kolik jsme přišli. Při tom, co navrhuje klub, se po porážce mávne rukou: nic se neděje, pořád ještě máme na ten mančaft za námi náskok šesti bodů... Hráči samozřejmě věří, že si jednotlivými výhrami vydělají víc, než jsou stanovené částky za umístění po základní části, tedy od 1200000 korun na mužstvo za první příčku až po 450000 za osmou. Podle ředitele klubu Karla Jankoviče hráči v pátek ráno kolem desáté hodiny oznámili vedení, že chtějí jiný prémiový řád. V poledne pak přišli s ultimátem, že pokud jim nebude vyhověno, nenastoupí večer k přátelskému zápasu proti Trenčínu. Vedení AC ZPS Zlín jim však slíbilo, že se pokusí na úterý dopoledne svolat mimořádné zasedání správní rady, složené převážně ze sponzorů. To se ovšem nepodařilo, neboť k jednání se dostavili pouze tři z devíti členů rady (ostatní byli v té době na dovolené). Nemohlo se tedy nic vyřešit. Rozhodli jsme se vstoupit do stávky. Hlasovali jsme a všichni byli pro, říká útočník Pavel Janků. Upřímně řečeno, bylo mi líto obránce Kowalczyka, který tím přišel o možnost nastoupit poprvé za reprezentační mužstvo. Každý ale mohl hlasovat podle svého. Do začátku ligy zbývají tři týdny a my nechceme ovlivnit závěrečnou přípravu. Místo nesehraných zápasů trénujeme. Ve 13.30 hodin měl zlínský tým odjet k zápasu Vyzývacího turnaje do Přerova. Proti dánskému celku Odense tak nastoupil dorost a včera, už mimo soutěž, sehrála s dalším účastníkem skupiny Dynamem Moskva přátelský zápas Královopolská Brno. Dánové se cítili uraženi, mužstvo Košic, které se včera mělo střetnout se Zlínem o páté místo, odjelo naštvané domů. Turnaj byl znehodnocen, ale v rámci dobrých klubových vztahů nebudeme žádat po AC ZPS žádné finanční odškodnění, nechal se slyšet prezident pořádajícího HC Olomouc Pavel Čech. Stávka zlínských hokejistů každopádně potrvá do pondělí, kdy je na programu řádné zasedání správní rady AC ZPS. Na něm by měli hráči předložit svou představu o prémiovém řádu. Jsou tři možné varianty řešení, říká Karel Jankovič. Buď si hráči prosadí svou, nebo zvítězí správní rada, nebo dojde k nějakému kompromisu. Mě osobně mrzí, že hráči sáhli ke stávce, aniž by nám dali příležitost s nimi jednat. Nelíbí se mi také argument, že všude se vyplácejí prémie za zápasy, tak proč by to u nás mělo být jinak. To je, jako kdyby si stěžovali, že ve Zlíně neteče Vltava. Doba se změnila, dnes se platí až za odvedenou práci. Firmy našich sponzorů musejí vytvářet zisk, pak si ho mohou teprve rozdělit. Tuhle filozofii přenášejí i do hokeje. Socialismus, kdy se rozdělovaly prémie jen za to, že si hráč oblékl výstroj, už tady skončil. Prémie jsou nadstandardní peníze a způsob jejich vyplácení určuje klub. Tohle říká smlouva a hráči ji tím pádem porušili. 
sport Naprosto jasně Boardman Ani v časovce se čeští cyklisté neprosadili Catania - Anglický profesionál Chris Boardman se stal na cyklistickém šampionátu na Sicílii mistrem světa v open časovce, která měla na světové scéně premiéru. Šestadvacetiletý bývalý světový rekordman v hodinovce a mistr světa ze stíhacího závodu v Palermu dominoval naprosto jasně a na druhého v cíli, domácího Andreu Chiurata, najel 48 sekund. Mezi šest nejlepších se dostalo pět profesionálů, ale na třetí místo se dokázal prosadit loňský amatérský mistr světa Jan Ullrich z Německa. Dvojice českých reprezentantů Pavel Padrnos a František Trkal nedokázala napravit špatný dojem z vystoupení reprezentantů ČR na letošním MS. Zajela zřejmě v mezích svých možností, ale na nejlepší to nestačilo. Jako první z české dvojice, ve startovní listině čtrnáctý, vyrazil na velice technickou trať (42 km) Trkal a po prvním měřeném mezičase na 19. km mu patřila dvacátá příčka, Padrnos byl za ním o pět míst. V cíli se zastavila Trkalovi časomíra na 53:06, což v té době znamenalo vedení, ale všichni favorité byli ještě na trati či na startu. Padrnose v závěru potkala smůla v podobě pomalého defektu. Přesto na ucházející galusce stačil dojet do cíle. Rozhodčí poslali těsně před elitní desítkou na trať Ullricha, a ten předvedl skvělý výkon a dokázal, že jeho loňský titul mezi amatéry nebyl náhodný. Výborně jel Breukink z Nizozemí, ale za vytouženou medailí zaostal za Ullrichem o 17 sekund. K radosti početných příznivců lemujících trať byl největším soupeřem posledního startujícího Boardmana jejich miláček Chiurato a statečný výkon jej vynesl na druhé místo. V cíli F. Trkal řekl: Zajel jsem asi své maximum. Jsem spokojen s tím, že jsem odevzdal vše, rezerva již žádná nebyla. P. Padrnos: Měl jsem pomalejší začátek, asi jsem nebyl nejlépe rozjetý. Devět kilometrů před cílem mě potkal defekt a v samém závěru guma praskla úplně. Můj výsledný čas to však nijak podstatně neovlivnilo. Dvaatřicetiletá Karen Kurrecková z USA vybojovala zlatou medaili v závodě žen. Mezi 37 cyklistkami absolvovala třicetikilometrovou trať za 38:22 min, což znamená průměr téměř 47 km/hod. Druhou v pořadí Anne Samploniusovou z Kanady nechala za sebou o 45 sekund. Svoji medailovou sbírku v premiéře této disciplíny na MS rozšířila legenda ženské cyklistiky Jeannie Longová, která doplnila nejlepší dvojici na stupních vítězů. Závěr čtyřiatřicetileté Francouzky byl fantastický, což ji posunulo na třetí místo, přestože závod začala velice pomalu a byla až desátá. Česká reprezentantka Pavlína Daněčková zajela čas o 5:53 min. horší než vítězka a obsadila 35. místo. 
essay Videoklipy - útěk ze světa slov Jana Soprová Starší jsou nedůvěřiví nebo přímo odmítaví, mladí bezprostředně nadšení. V každém případě můžeme tvrdit, že klipová kultura je hitem dneška. Útržkovité vidění, rychlé střídání představ, míchání reality a fantazie, citace tradiční symboliky, transmutace, parafráze... Ti, co kroutí hlavami, nerozumí a nechápou, zároveň instinktivně varují. Před čím? Výzkumy, týkající se mozkových funkcí a smyslového vnímání, došly v tomto směru k některým překvapujícím závěrům, při kterých mediálním pesimistům jistě naskočí husí kůže. Už dávno bylo vědecky prokázáno, že dvě poloviny mozku slouží různým účelům. Levá se podílí především na analytických procesech, mj. vytváření řeči a porozumění mluvenému slovu, pravá polovina slouží především k úkolům spojeným s prostorem a k hudebním výkonům. Jinak řečeno - vpravo sídlí pocity, vlevo rozum. Levá polovina abstrahuje, počítá, nevnímá čas, racionálně zdůvodňuje a transformuje pocity do systému jazyka. Pravá vypracovává podněty paralelně, dává jim celkový tvar a umožňuje je vnímat jako celek, vztahující se k realitě, umožňuje člověku obrazům porozumět, v obrazech snít, mít plastické prostorové pocity. Vědci v souvislosti s tím dokázali, že na základě těchto poznatků lze určité psychické poruchy léčit, ale zároveň zažitý způsob vnímání narušit. Dokázali například, že levou polovinu mozku lze velmi snadno vyřadit z provozu tím, že si pustíme některý z typických videoklipů. Optickým kanálem se tak do mozku pouští zcela nekontrolovaně dávka sex and crime. Odtud pramení podvědomé nadšení některých mladých lidí, lehce proveditelná nabídka k útěku do oblasti prožívání. Šikovný producent a režisér ví, jak namíchat vhodný koktejl. Úspěch videoklipu závisí na tom, nakolik dokonale se podaří vytvořit uzavřený protisvět k záběrům z každodenního života. Hudba a zvuk se stávají nerozlučnými spojenci, kteří společnými silami zablokují cestu k verbální polovině mozku. Všimněte si, že slovům hudebních videoklipů často není rozumět, v tomto případě vůbec nejsou důležitá. Aby se divák dostal do transu, je v klipech využíváno dávkování záhadnosti a tajemnosti. Videoklipy působí jako sny - kolektivní denní sny mládeže, archaické sny generace. Jsou plné archetypálních symbolů, hrdinů, princezen, kouzelníků, magických znaků, oblak dýmu, scén vytvářejících atmosféru strachu, lásky a boje. Záleží jen na vás, nakolik se tímto rafinovaným světem někde na pomezí snu a skutečnosti necháte ovlivnit. 
news Komerční banka snižuje sazby Praha (ikr) - Komerční banka (KB) snižuje s účinností od 1. září úrokové sazby z úvěrů a vkladů. Základní úroková sazba z úvěrů se snižuje o 0.2 % na 9.40 %, u depozit dochází ke snížení o 1.5 až 2 %. Změny se týkají jak nově uzavíraných, tak i již uzavřených úvěrových smluv. Ke snížení úroků z depozit dochází u T-Kont (o 1.5 - 2 %), u vkladových certifikátů s výjimkou jedno- a dvouměsíčních certifikátů (o 0,2 až 2.5 %) a u vkladů právnických osob a fyzických osob-podnikatelů na tři, šest a devět měsíců (o 0.15 až 0.8 %). K největšímu poklesu sazeb z depozit - o 1.5 až 2.5 % - dochází u terminovaných vkladů na 1, 2 a 4 roky. Běžných účtů, bankokont a N-kont se úpravy sazeb nedotknou. Jak na včerejší tiskové konferenci zdůraznilo vedení KB, pokles úroků se dotkne všech úvěrů v celkovém objemu zhruba 200 mld. korun, ale pouze některých vkladů v celkovém objemu asi 35 až 40 miliard korun. Banka na tomto kroku ani nevydělá, ani neprodělá, podotkl náměstek generálního ředitele KB Karel Bednář a dodal, že úroková marže banky zůstane na stejné úrovni. Snížením úrokových sazeb chce Komerční banka posílit svoji konkurenceschopnost , zejména ve vztahu k zahraničním bankám , které našim podnikům nabízejí relativně levné úvěry . Dalším důvodem je i sestupný vývoj cen zdrojů na našem trhu a nabídky relativně levných zdrojů od zahraničních bank . Snížení úrokových sazeb nemá souvislost se zavedením povinného pojištění vkladů . 
invitation Europartenariát pomáhá podnikání Praha (ev) - V pořadí již páté setkání zástupců malého a středního podnikání z členských států Evropské unie, EFTA, střední a východní Evropy, Pobaltí, Středomoří, USA, Kanady a Latinské Ameriky, nazvané Europartenariát, se uskuteční ve španělském Bilbau ve dnech 21. a 22. listopadu. Jeho cílem je umožnit soukromým podnikatelům navázat přímé kontakty a projednat možnosti vzájemné obchodní a hospodářské spolupráce. Europartenariátu se zúčastní téměř 2000 zahraničních zástupců a 479 španělských firem, podnikajících v oborech zemědělství, potraviny a nápoje, textil, kůže a obuv, papír, polygrafie, dřevozpracující průmysl, guma, plasty, kovovýroba, nástroje, strojírenství a jemná mechanika, elektrotechnika a elektronika, výroba pro dopravu, stavebnictví, audiovize a další odvětví a služby. Garantem české účasti je Hospodářská komora ČR. Kontaktní jednání firem je sponzorováno v rámci programu PHARE ve výši 40 % celkových nákladů na jednoho zástupce každé firmy. Setkání je určeno pro malé a střední soukromé podniky bez účasti cizího kapitálu, které mají zájem o konkrétní činnost v zahraničním obchodě, o malovýrobní spolupráci či o joint-venture ve výše uvedených oborech. Podmínkou je znalost alespoň jednoho světového jazyka. Přihlášku, firemní profil a katalog je třeba zaslat Hospodářské komoře ČR do 10. září. 
caption Absolventi a mladiství v Ostravě 
review Galantní slavnosti Romantickou historickou komedií Galantní slavnosti ( 1965 ) se uzavřela obsáhlá a pestrá filmografie jednoho z největších filmařů naší doby , klasika francouzské a světové kinematografie , scenáristy a režiséra René Claira ( 1898 - 1981 ) . Pro film Galantní slavnosti volil osvědčené spolupracovníky - slavného kameramana 30 . a 40 . let Christiana Matrase , svého stálého hudebního skladatele Georgese van Parise , a samozřejmě i herce , v hlavní roli populární hvězdu 60 . let Jeana - Pierra Cassela . ( dk ) ( Nova - 16.35 ) 
comment Krizi by měla řešit Kuba Washington - Castrovi by mělo být jasné, že musí vzít seriózně situaci vlastního národa a provést reformu. Řešení krize je na Kubě, řekl ve středu náměstek ministra zahraničních věcí USA Peter Tarnoff k vlně útěků Kubánců z vlasti. Reagoval tak na prohlášení kubánského ministra zahraničí Roberta Robainy, který řekl, že jeho země je připravena jednat s USA, pokud si obě strany nebudou klást předběžné podmínky. Tarnoff prohlásil, že Castro chce využít exodu k odstranění obchodního embarga vůči Kubě. Podle Tarnoffa má však embargo přimět Castra k reformám. Republikánský senátor B. Dole řekl: Nová politika prezidenta Clintona trestá nesprávné Kubánce. Podle Dolea by se měl prezident soustředit na vytvoření koalice, jež by vyvíjela tlak na Castrovo odstoupení. Více na straně 6 
description Lodní reproduktory pro nevidomé Praha ( pech ) - V osmi autobusech pražských Dopravních podniků - garáže Klíčov , jezdících na lince 187 , která vede z Palmovky na holešovické nádraží , bylo namontováno zařízení umožňující nevidomým rozeznat , o jakou linku se jedná . Nevidomý má u sebe vysílačku o dosahu 40 metrů a v autobuse je přijímací zařízení , které reaguje na její signál . Reproduktor na přední straně vozu potom oznámí číslo linky . Největší problém byl s reproduktory . Musely být konstrukčně vyřešeny tak , aby je bylo možno umístit na autobuse , a zároveň musely odolávat vnějším vlivům , řekl Tomáš Beneš . Nakonec se až v Norsku podařilo sehnat lodní reproduktor , který lze použít i 50 metrů pod vodou . Iniciátorem akce je také Česká unie nevidomých . Osvědčí - li se zařízení během několika měsíců , bude namontováno i na další autobusy a uvažuje se také o jeho použití v tramvajích . Časem by mělo poskytovat více údajů ( směr jízdy apod) . Postupně by měla podobná zařízení informující nevidomé pomocí hlasu pracovat na mnoha veřejných místech . Již nyní jsou umístěna například v Agrobance v pražské Hybernské ulici a v Brně a v Olomouci na hlavních nádražích . Vysílačka v ceně 1280 korun patří mezi pomůcky částečně hrazené v systému zdravotního pojištění . Všeobecná zdravotní pojišťovna přispívá 950 korunami . 
news KDU-ČSL ke stimulaci důchodců Z politické scény České Budějovice (dan) - Míra nezaměstnanosti a nepříznivý demografický vývoj jsou hlavními argumenty KDU-ČSL proti návrhu na pozdější odchod do důchodu. Uvedl to včera v Českých Budějovicích předseda KDU-ČSL Josef Lux. Navrhujeme stimulovat tu část obyvatelstva, která chce pracovat v důchodovém věku, zvýšením důchodu za každý navíc odpracovaný měsíc, dodal J. Lux. Za falešné označil tvrzení zastánců pozdějšího odchodu do důchodu, že tím nebude poškozena žádná sociální kategorie. Podle KDU-ČSL by tím byly poškozeny například matky, které zůstanou doma do šesti let věku jejich dětí, což je trend, který by měl stát spíše podporovat, nikoliv znevýhodňovat. 
news LSNS připouští menší jadernou elektrárnu Z politické scény Ústí nad Labem - Problém životního prostředí severních Čech lze podle předsedy LSNS P. Hirše řešit vytipováním vhodných elektráren a jejich odsířením, záměnou tuhých paliv za plynná a zavedením technologií, které sníží energetickou náročnost výroby. Podle LSNS lze uvažovat o stavbě menší moderní jaderné elektrárny v oblasti severních Čech. Hirš upozornil, že severočeské elektrárny váží značné množství pracovních sil, a proto je nutno počítat s růstem nezaměstnanosti. 
news Republikán zadržen Havlíčkův Brod (job) - Člen Sládkovy Republikánské strany Lubomír Votava, po kterém bylo 16. srpna vyhlášeno litoměřickým okresním vyšetřovatelem celostátní pátrání, byl včera v poledne zadržen policií v Havlíčkově Brodě. Votava je obviněn z výtržnictví v souvislosti s povoleným pietním aktem na Národním hřbitově v Terezíně 30. července, který republikáni narušili. Jak uvedl pro LN ředitel havlíčkobrodského okresního ředitelství policie mjr. Josef Bačkovský, zadržení Votavy byl přítomen poslanec Parlamentu ČR Josef Valenta, který podal na postup policie stížnost, neboť Votava utrpěl při zatýkání zranění prstu na jedné z rukou. 
sport Poučení z Tottenhamu Daňoví úředníci nejsou vítanými hosty Případ Tottenhamu Hotspur, jemuž nepravosti v hospodaření vynesly pokutu, ztrátu bodů a zákaz startu v Anglickém poháru na jednu sezonu, zatřásl anglickým fotbalem. Kohouti totiž nebyli jediným klubem, jenž porušoval jednotlivé články regulí asociace ligy o hospodaření se svěřenými prostředky. Daňové úřady projevily zájem učinit prověrku ve všech klubech a vyvodit z ní obdobné závěry jako u Tottenhamu. A tady nastoupila asociace ligy. Chce přestupky svých členů sice zjistit, ale tvrdé závěry vyvodit až v případě opakování prohřešků v budoucnosti. K tomuto účelu se setkali v Londýně zástupci anglických prvoligových klubů s cílem dohodnout společný a jednotný postup. K tomu přistupuje i skutečnost, že většina smluv s hráči je považována za důvěrný materiál, který kluby nemíní ukazovat ani daňovým úředníkům. Ti se dohodli s vedením premier league, že by se alespoň podívali do hospodaření klubů posledních dvou let, kdy premier league existuje, a že tedy předchozí doba, kdy nejvyšší ligová soutěž měla jiné vedení, by byla jaksi opomenuta. Ale právě Tottenham zlobil nejvíc v polovině osmdesátých let. Z tehdejšího vedení není v klubu už nikdo. Jeden z ředitelů premier league Rick Parry k tomu realisticky říká: Neumím si představit, jak kluby na žádost asociace přiznají vše špatné, co v minulosti provedly. A ani nevěřím, že by daňové úřady měly tolik kapacity na prověrku hospodaření všech klubů za posledních několik let. Jak známo, Tottenham za deset let porušil celkem 46 článků z hospodářských směrnic asociace. Přestupky anglických klubů lze shrnout do šesti kategorií: 1. půjčky hráčům, 2. cesty hráčů při jednání o přestupech ze zámoří, 3. placení agentů, 4. benefiční zápasy, 5. stěhování, 6. placení služeb za hráče. To vše pak kluby zahrnovaly do svých nákladů a o tyto částky snižovaly daně. Splácení půjček od hráčů nevymáhaly, příjmy z benefičních zápasů nezdaňovaly, platily za hráče to, co si měl hráč platit sám ze svých příjmů. Prostě zvýhodňování svých zaměstnanců na úkor státní pokladny. Nakonec podobný postup není nijak cizí zřejmě ani našim klubům. O Anglii se to ale dosud nevědělo. Učinit prověrku ve všech klubech je skutečně nad lidské síly. Asociace, bude-li mít zájem, může ale při této akci použít článek 30 svých pravidel o hospodaření, který říká, že na žádost asociace musí klub předložit jakoukoliv požadovanou účetní knihu, dopis nebo jiný dokument. (řej) 
sport Rallye tisíce jezer pro Fina Škodovky byly nejrychlejší ve své třídě Jyväskylä - Domácí jezdec Tommi Mäkkinen se stal vítězem finské automobilové Rallye tisíce jezer, osmého podniku letošního seriálu mistrovství světa. Třicetiletý rodák z Puuppoly měl spolu se svým spolujezdcem Seppo Harjannem v cíli 1558 km dlouhého závodu náskok 22 sekund před Francouzem Didierem Auriolem a 1:04 min. před španělskou posádkou Carlos Sainz/Luis Moya. V celkové klasifikaci MS vede i nadále s 90 body Auriol a je na nejlepší cestě získat celkový titul mistra světa, který zatím v jeho sbírce chybí. Je to nejkrásnější den mé kariéry, uvedl po závodě šťastný vítěz. Vyhrát tuto rallye je snem každého Fina. Mistr světa z loňského roku Juha Kankkunen z Finska po problémech v první etapě dojel nakonec na devátém místě se ztrátou 19:45 min., ale v celkové klasifikaci MS mu patří třetí příčka a má stále naději na obhajobu titulu. Čeští reprezentanti Pavel Sibera a Petr Gross obsadili v celkovém pořadí podle neoficiálních výsledků 18. místo se ztrátou 44:10 min. a jejich kolegové z týmu Škoda Motorsport Emil Triner a Jiří Klíma skončili s dalším odstupem 1:17 min. na 19. příčce. Ve své třídě A5 české posádky na vozech Škoda Favorit 136A obsadily první a druhé místo. 
sport Londýnská Chelsea je ve formě K první výhře Leverkusenu přispěla i nová posila - reprezentant Völler Berlín - Téměř 60000 diváků na Olympijském stadionu v Mnichově vidělo snadnou záležitost obhájce německého titulu. Bavorský tým (bez potrestaného Papina) porazil ve 3. kole bundesligy hladce Mönchengladbach 3:0. Hostům nepomohl ani exreprezentant Effenberg, který v Mnichově před časem působil. Střelcem kola se stal brémský záložník Basler, který v rozmezí 69. a 88. minuty zaznamenal hattrick. Celek Schalke 04, jehož dres oblékají Látal a Němec, prohrál doma s Hamburkem. Jedinou branku střetnutí dal v 78. minutě Bäron, který minutu předtím střídal. Premiéru v dresu Leverkusenu oslavil gólem v 90. minutě utkání s Frankfurtem (4:0) Rudi Völler. Tento 34letý reprezentant přestoupil v týdnu z francouzského Ol. Marseille, ve včerejším utkání střídal v 72. minutě a udělal tečku za první výhrou Leverkusenu v nové sezoně. Londýn - Vítězný start fotbalistů Tottenhamu do nové ligové sezony v Anglii přibrzdil až ve 3. kole mistrovský tým Manchesteru United. Jedinou branku střetnutí vstřelil čtyři minuty po přestávce hlavou Bruce. Kohouti, kteří se opírají o střeleckou formu německého reprezentanta Klinsmanna, jenž v prvních dvou zápasech zaznamenal tři branky, měli největší šanci na vyrovnání v 75. minutě. Po faulu na útočníka Dumitreska však Sheringham neproměnil penaltu. V čele tabulky se usadil Newcastle United, který porazil Southampton, a v prvních třech kolech zaznamenal 12 branek. Dařilo se i pohárovému soupeři Viktorie Žižkov - londýnské Chelsea, která vyhrála na půdě Leedsu 3:2, ačkoliv už po 19 minutách prohrávala 0:2. Chelsea hrála v nové sezoně jen dva zápasy, ale z obou vyšla vítězně. Paříž - Mladý tým trenéra Jeana-Clauda Suaudeaua FC Nantes nepoznal ani v 6. kole francouzské ligy porážku, když remizovali v Montpellieru 2:2. Po špatném začátku se začíná probouzet mistrovský Paris St. Germain, který porazil díky střele liberijského kanonýra Weaha AS Monako 1:0 a s osmi body se vyšplhal na 11. příčku. 
news Tanvaldský průvod byl klidný Demonstrace anarchistů uctila památku Z. Čepely Tanvald - Bez incidentu se obešel sobotní pochod anarchistů v Tanvaldu na Jablonecku, kterým tamní anarchistické sdružení TANAS uctilo památku svého zavražděného člena Zdeňka Čepely. Více než dvě stovky demonstrantů, zejména z řad anarchistů, Romů, členů Hnutí občanské solidarity a tolerance, místních občanů a protinacisticky smýšlejících skinheadů, provolávaly hesla proti fašismu, rasismu a násilí. Pochodu asistovaly asi dvě stovky policistů včetně příslušníků zásahové jednotky severočeské policejní správy. Nad Tanvaldem hlídkoval i policejní vrtulník a všechny přístupové komunikace byly obsazeny zesílenými policejními hlídkami. Pochod na trase sledovalo několik desítek policistů a policejních vozů. Mluvčí jablonecké policie R. Dlouhý uvedl, že policisté zabavili preventivně pouze jednu baseballovou pálku, která byla majiteli po ukončení akce vrácena. Během pochodu, při kterém demonstranti prošli Tanvaldem k bydlišti zavražděného Zdeňka Čepely a posléze k místu vraždy, nevznikly žádné incidenty. Na místě vraždy před restaurací V truhlárně položili zástupci demonstrantů květiny a přítomní uctili památku zavražděného minutou ticha. Jak řekl shromážděným Čepelův kamarád L. Zapletal, smuteční průvod byl zároveň průvodem za oběti fašistického teroru. Postup některých úřadů je podle něho někdy zarážející. Jiný účastník demonstrace, který si nepřál být jmenován, uvedl, že o otázky fašismu a rasismu se nezajímají ani představitelé naší republiky. Připomněl, že například německý kancléř Kohl šel v čele jednoho podobného protifašistického průvodu. Tanvaldská radnice a okresní policejní ředitelství potvrdily, že doporučily majitelům místních hostinců nepodávat v době demonstrace alkohol. Sedmnáctiletý Zdeněk Čepela byl zavražděn 31. července při potyčce mezi skiny a anarchisty. 
review Pět 'P' uložených do vaty Test Lidových novin - HONDA LEGEND 3.2 Vladimír Šulc Auto, které neudělá ostudu žádnému z kapitánů průmyslu či členů bankovního managementu a přitom splní i ta nejtajnější přání řidiče - labužníka, taková je bez nadsázky Honda Plelude 3.2, kterou nám k redakčnímu testu poskytl dovozce, Honda Česká republika. Sedan patřící do vyšší třídy stojí s automatickou čtyřstupňovou převodovkou 1765000 korun, s pětistupňovou mechanickou o čtyřicet tisíc méně. Za své peníze se však případný zájemce povznese až k branám motoristického ráje. Testovaný vůz byl vybaven automatickou převodovkou a pro šestiválcový motor o obsahu 3206 ccm s velice pružným průběhem výkonu se zdála být vhodnější, navíc oproti manuální s ní dosáhnete překvapivě nižší spotřeby paliva. Výrobce udává při 90, 120 km/hod. a ve městě spotřebu 8.1, 10.1 a 13.9 l. Navíc hraje pro tuto variantu skutečnost, že předpokládaná cílová skupina zákazníků musí často telefonovat. Honda Legend vás opravdu během jízdy příliš neruší a pozornost vyžaduje pouze volant. Výčet technických a elektronických vymožeností umožňující téměř dokonalý zážitek z bezpečné a plynulé jízdy by pravděpodobně zabral celou tiskovou stranu. A tak se omezíme na ty hlavní lahůdky, které zatím na našich silnicích příliš nezdomácněly. Servomotory v sedadlech řidiče i spolujezdce umožňují najít opravdu tu nejideálnější polohu, v případě místa u volantu jsou pak k dispozici dvě paměti pro uložení a pohotové vyvolání právě té vaší zvolené varianty. Automatické udržování digitálně zvolené teploty v kabině znamená, že v interiéru v koženém provedení jste ve vlastním světě. Bez ohledu na počasí a povrch vozovky se na vašem pohodlí prakticky nikdy nic nezmění. Brzdový systém ABS hlídá překvapivě krátkou brzdnou dráhu u masivního, bezmála pět metrů dlouhého vozu. Přizpůsobivý podvozek s poněkud měkčím pérováním a kočičí předení motoru mohou být ovšem i zrádné. Pravděpodobně nikdy jsme nejezdili tak 'pomalu' stovkou. Honda Legend má sice dostatečně objemný zavazadlový prostor, aby se do něj vešel libovolný počet zavazadel na dlouhou služební cestu, zato ho nezvětšíte kupříkladu jinak běžným sklopením opěradel zadních sedadel. Mezi nimi je umístěn pouze prostor, kterým dovnitř můžete speciálním rukávem prostrčit lyže. I tím dává najevo výrobce vyhraněnost určení Hondy Legend. 
news Trh se štěpnými látkami je přesycen Praha (gag, il) - Legální světový trh se štěpnými materiály je přesycen, ovšem pro některé politicky nespolehlivé země (Irák, Severní Korea, Indie, Pákistán a Bangladéš) jsou tyto látky nedostupné. Motivem nelegálního obchodu se štěpným materiálem je podle pracovníka Ústavu jaderného výzkumu v Řeži Čeňka Svobody snaha těchto zemí získat potřebné množství plutonia či uranu. Jeden kilogram uranu 235 stojí v ČR na legálním trhu 1500 korun, stejné množství plutonia 239 kolem 5000 Kč. Na zmíněném černém trhu však ceny dosahují statisícových částek v markách - jen německé úřady vloni zaznamenaly 120 pokusů o pašování. Legální obchody v civilizovaném světě jsou přísně kontrolovány a přesuny jakéhokoliv množství štěpných látek podléhají schválení licenční správy příslušného ministerstva. Ke kilogramu plutonia 239 se však v ČR legálně nelze dostat, říká Č. Svoboda. Tzv. červenou rtuť sice fyzici považují za nesmysl, ale o její existenci zpravodajské služby vědí: může jít o miniem obarvené plutonium či o červenou natírací hmotu, která prý pohlcuje radarové vlny. K výrobě atomové zbraně je zapotřebí takzvané kritické množství štěpné látky. U uranu 235 to činí asi 50 kg, u plutonia 239 už stačí 5 kg (velikost grapefruitu). Tyto látky, pokud jsou v olověném kontejneru, lze podle fyzika Svobody bez problémů převážet v tašce bez újmy na zdraví. Říká, že plutonium 239 je kromě vysoké radioaktivity i vysoce jedovatá látka. Charakteristické pro štěpný materiál je i to, že odborníci i při minimálním množství mohou určit, v které zemi byl vyroben. Různé státy totiž používají pro ně typické technologie, podle nichž se dá poměrně přesně určit zdroj úniku radioaktivních látek. Odborníci blízcí českým zpravodajským kruhům se domnívají, že ČR se stala už před časem tranzitní zemí nelegálního obchodu se štěpnými materiály. Toto nebezpečí sice nepodceňují, větší hrozbu však spatřují v nezákonném prodeji nukleárních technologií či přeplácení jaderných fyziků ze zemí bývalého SSSR do států snažících se vyrobit jadernou zbraň. Jde totiž o mnohem bezpečnější a lacinější obchod, než je pašování plutonia či technologií. Více na poslední straně 
collection Krátce Návrat školáků z prázdnin podstatně neovlivnil dopravní situaci v Praze, která byla včera klidná. Do 19.00 hodin se zde přihodilo šest vážnějších nehod, při nichž byla jedna osoba zraněna. Světový rekord v pojídání švestkových knedlíků včera při trnkobraní ve Vizovicích nepadl, vítěz Jiří Bek jich spořádal za hodinu sto šestnáct. Sraz vojenských a historických vozidel, pořádaný Veteran Car Clubem Zlín, skončil v neděli ve Zlíně. Zúčastnily se ho čtyři desítky historických automobilů a motocyklů. Akademický sochař Rostislav Magni zemřel ve věku 67 let ve Žďáru nad Sázavou. Magni, který absolvoval Vyšší uměleckoprůmyslovou školu ve Zlíně, vytvořil řadu plastik a reliéfů. Četné dřevěné plastiky byly inspirovány zejména přírodními motivy. Letecký den na letišti břeclavského Aeroklubu Čech a Moravy sledovalo v sobotu na 3000 diváků. Uskutečnil se před finálovým vyvrcholením prvního mistrovství ČR v akrobacii kluzáků. Patnáct panošů z celé ČR pasoval v sobotu na rytíře při třetím Rytířském klání o srdce paní a dívek starosta Rosic na Brněnsku V. Bartoš. Nově pasovaní rytíři předvedli stovkám diváků na nádvoří zdejšího zámku své umění. 
invitation Mimořádná nabídka amerických knih Praha (haš) - Třináct tisíc svazků odborné americké literatury (tři a půl tisíce titulů) v hodnotě přes čtvrt milionu dolarů nabízí ke koupi v průběhu září česká nadace Centrum pro demokracii a svobodné podnikání. Podle jejího zástupce Hugo Schreibera budou knihy prodávány za jednotný poplatek 30 korun za svazek vždy v úterý a ve čtvrtek od 8 do 11.30 hodin v prostorách a. s. SEVT, Pekařova 4, Praha 8 - Bohnice. Dosud jsme z USA obdrželi více než osmdesát pět tisíc knih jako pomoc na překonání informační bariéry, které se dostaly do našich velkých knihoven, a zejména studentům a profesorům vysokých škol, upřesnil. Literatura v hodnotě 50 milionů korun byla prodána za minimální manipulační cenu. V kolekci je zastoupeno tři a půl tisíce titulů ze všech základních oborů včetně biologie, chemie, matematiky, geologie, medicíny i výpočetní techniky. 
news Obětem holocaustu Terezín - Na Židovském hřbitově v Terezíně se v sobotu konala tryzna k uctění památky všech obětí holocaustu. Zástupci židovských obcí z ČR si tak každoročně připomínají transporty českých židů. Ředitel Památníku Terezín Jan Munk oznámil, že pražské židovské obci bylo v souvislosti s pietní vzpomínkou anonymně telefonicky vyhrožováno blíže neurčeným násilím. Tryzna konající se za početné asistence policie však nebyla nikým narušena. 
news Nebezpečí na kole Mnichov - Němci na základě statistik zjistili, že i na cyklisty musí být větší přísnost. Loni zahynulo při nehodách přes 500 cyklistů. Přestože vina bývá často na motoristech, nedávná akce bavorské policie prokázala značnou neukázněnost cyklistů. Mezi časté prohřešky patří jízda na červenou a v protisměru v jednosměrné ulici. Chystá se proto daleko přísnější dohled na dodržování předpisů i od cyklistů. 
news Slovinsko: vražda českého turisty Lublaň - Neznámí pachatelé zabili v noci na neděli na dálnici ve Slovinsku jednoho českého turistu a jeho spolucestující těžce zranili. Podle českého velvyslanectví v Lublani byli turisté přepadeni na parkovišti u města Postojna, asi 50 kilometrů jihozápadně od Lublaně. 41letý muž byl zabit střelnou zbraní a 39letá žena byla postřelena. Krátce po útoku byla převezena do lublaňské nemocnice, její život však není ohrožen. Motiv přepadení není znám. 
essay Stále důležitý Fidel Castro Kubánská volba : Jednání , nebo krvavý boj Martin Ehl Již více než třicet let trpí Kuba embargem , které na ni uvalil prezident Spojených států amerických John Fitzgerald Kennedy . Kubánský vůdce Fidel Castro má v současné době proti USA jedinou zbraň , nepočítáme - li ovšem jeho dlouhé a květnaté projevy . Jsou jí tisíce uprchlíků , které čluny Pobřežní stráže USA sbírají v průlivu mezi severozápadním pobřežím Kuby a Floridou . V roce 1980 kubánští utečenci Floridu doslova zaplavili a při vzpomínce na to se ještě dnes orosí čelo nejednomu ze zodpovědných amerických činitelů . Způsob , jakým Američané na nynější vlnu uprchlíků zareagovali , Castrovi jen nahrál . Dal mu hned několik možností , jak Clintona dostat ještě více do úzkých , nebo mu přinejmenším přitížit . Američané Kubánce svážejí na svou základnu Guantánamo , na jihu kubánského ostrova . Bude však těžké směstnat až šedesát tisíc uprchlíků na pouhých třinácti hektarech převážně kamenité půdy , jak si to námořní síly USA představují . Kubánský ministr zahraničí Roberto Robaina nabídl již několikrát Spojeným státům jednání , ovšem za podmínky , že nikdo nebude klást předběžné požadavky . Castro USA opakovaně obvinil , že za současný exodus mohou ony . Spojené státy se pak obávají , že by Kubánci mohli situaci Guantánama ještě zhoršit , kdyby se rozhodli uvolnit minová pole a zátarasy , které základnu oddělují od zbytku ostrova , a zaplavit územíčko vlnou emigracechtivých . Obavy to jsou reálné , neboť situace na Kubě je v současné době opravdu zoufalá . Nedostává se ničeho kromě ideologie a nakonec i ta již pokulhává . Mladí muži v kubánském vedení , jako jsou ministři zahraničí Robaina a ekonomiky Carlos Lage si uvědomují , že je třeba jednat o investicích a ekonomiku otevřít zahraničnímu kapitálu . Na druhé straně zase mnozí Severoameričané skřípou zuby , když vidí , jak se v Havaně stále častěji střídají delegace ze zemí Evropské unie a jednají o společných podnicích s Castrovou vládou . I v USA se ozývají hlasy , že by se embargo mělo když ne zrušit , tak alespoň poněkud uvolnit . Kubánští emigranti patřící k umírněným organizacím připouštějí , že by bylo vhodné ekonomiku uvolnit a politické změny by již jaksi samy následovaly . Představitelé Liberální unie v exilu a dalších umírněných stran zdůrazňují , že je třeba začít s Castrem jednat . Tomu se však vzpírá především v Miami sídlící Kubánsko - americká národní nadace . Má sice k dispozici nejvíce peněz , ale její zakladatel a vůdce Jorge Más Canosa je považován za stejně diktátorský typ jako Castro , jen s opačným znaménkem . Miamští Kubánci prý mají připraveny miliardy dolarů pro okamžité investice na Kubě . Budou však zcela jistě žádat zpět svůj majetek a právě případné restituce budou jedním z nejsložitějších problémů , které bude muset jakákoliv pocastrovská vláda řešit . Současný režim totiž zkonfiskovaný majetek výhodně pronajímá , či prodává většinou západoevropským , mexickým , či venezuelským firmám . Jde povětšinou o hotely a platby jsou v tvrdé měně . Jaká však bude první pocastrovská vláda ? Názor , že by Fidel Castro měl začít jednat a že je pro tuto chvíli nenahraditelnou osobou , začíná převládat nad radikálnějšími požadavky . Dialog s máximo líderem je teď možná to jediné , co Clintonovi a dalším světovým státníkům zbývá , pokud se chtějí vyhnout krvavé občanské válce a nechtějí se nechat současnou vlnou uprchlíků vyprovokovat k tvrdším opatřením . Kdoví , možná , že i Castro sám znovu zváží již dříve deklarovanou ochotu Španělska udělit mu azyl v případě , že se vzdá vlády na Kubě . Současné pomalé vyhrocování situace a rostoucí příliv uprchlíků budí dojem , že by se na Kubě mohlo něco změnit . Při pomyšlení , jak důležitá je osoba Fidela Castra coby integrující prvek kubánské společnosti a eventuální most při jednání o změnách , však běhá mráz po zádech . V případě jeho smrti , která byla již tolikrát prorokovaná , zaručeně potvrzená a opětně dementovaná , by na Kubě mohl nastat chaos a krveprolití , jehož dosah si v tuto chvíli nikdo nedokáže představit . 
collection Krátce Indická vláda určila cenzory, kteří budou napříště z domácích filmů vystřihávat scény zachycující mj. anatomii ženského těla, dvojsmyslnost, boj s řetězy a útoky nožem. Indická kinematografie patří k největším na světě a ročně vyrobí 800 až 900 filmů. Ty nyní budou procházet schvalovacím řízením v Ústředním cenzurním úřadu, k jehož úkolům patří i stanovení definice vulgárnosti. Zakázány budou například dvojsmyslné dialogy týkající se ženské anatomie. Lekce Faust, zatím poslední film Jana Švankmajera, má premiéru ohlášenu až na 29. září. K nadcházejícím Švankmajerovým šedesátinám připravuje nyní pro hlavní město akciová společnost KF přehlídku jeho dosavadní filmové tvorby. Její program bude zahájen ve čtvrtek 1. září odpoledne v kině Praha na Václavském náměstí. 
sport Schumacher byl diskvalifikován Spa-Francorchamps - Německý pilot Michael Schumacher byl sice na trati Velké ceny Belgie, dalšího podniku MS automobilů formule 1 v Spa-Francorchamps nejrychlejší, ale několik hodin po závodu byl diskvalifikován pro nepřípustné vybavení jeho Benettonu. Komisař závodu rozhodl o tom, že povinná dřevěná podložka ve spodní části vozu neodpovídá svými rozměry předpisům a Schumacher tak měl proti svým soupeřům určitou výhodu. Rozhodnutí komisaře potvrdil i mluvčí Mezinárodní automobilové federace Tom Walkinshaw. Vítězem Velké ceny Belgie se tak stal Schumacherův největší soupeř Damon Hill z Británie a snížil Němcův náskok v celkové klasifikaci na 21 bodů. 
sport Hokejisté Zlína se omluvili, ale neví, zda v pátek nastoupí Zlín (bra, tob) - Uvědomili jsme si, že náš postup při řešení problematiky prémiového řádu byl unáhlený. Jsme si vědomi, že tato, i podobná problematika by se měla řešit zásadně jednáním. Za vzniklou situaci se omlouváme sponzorům, členům AC ZPS Zlín i všem organizátorům turnaje v Olomouci a Přerově Seliko Cup '94. S tímto prohlášením předstoupil v pondělí večer kapitán týmu zlínských hokejistů Josef Štraub před novináře po jednání se správní radou klubu. Ta se zabývala stávkou hráčů, ke které mužstvo přistoupilo minulý týden v úterý poté, co se dozvědělo prémiový systém pro nadcházející extraligový ročník. Hokejistům se nelíbilo, že by měli dostat prémie až podle umístění po základní části soutěže, a ne tak, jak je to u nás v ostatních klubech zvykem, na konci měsíce za jednotlivá vyhraná utkání. Proto odstoupili z Seliko Cupu a prohlásili, že pokud nebude jejich požadavkům vyhověno, nenastoupí ani k žádnému dalšímu utkání. Na pondělní schůzce správní rady AC ZPS Zlín se zástupci hráčů (Štraub, Jurík, Hub, Janků) se podle prezidenta klubu Josefa Ondíka vedle dalších věcí diskutovalo pouze o procesním postupu hráčů. Dohodli jsme se pouze na tom, že prémiový systém budeme řešit v nejbližších možných termínech. Vzniklou situaci nenazýváme ani problémem, je to běžná pracovní operativa. K tomu byla ustanovena pracovní skupina, která se tímto bude zabývat. Výsledky oznámíme okamžitě, jak se dohodneme. Doufám, že to bude ještě před začátkem ligy, řekl Josef Ondík. Na dotaz, zda by mužstvo dnes nastoupilo k původně plánovanému zápasu proti Slovanu, odpověděl: Samozřejmě. Nejbližší zápas však čeká berany až v pátek v Havířově a kapitán Josef Štraub dodal: Věřím, že do pátku najdeme společnou řeč. Na otázku, zda je tedy mužstvo stále ve stávce, řekl: Nechci se vyjadřovat. Zítra (rozuměj dnes - pozn. red.) se mužstvo sejde a bude jednat. I přes jisté zklidnění situace napětí mezi vedením klubu a hráči ve Zlíně trvá. Tím spíš, že Josef Ondík na dotaz, zda je správní rada ochotná přistoupit na požadavky hokejistů, odpověděl: Tato otázka je předčasná. 
sport Souboj dvou devítek na Strahově. Sparťanského Kožleje sledoval po trávníku žižkovský Kordule. Foto Pavel Hula - LN 
sport Štěstí i smůla brankáře Stejskala Zvratu v derby Bohemians - Slavia se divili oba trenéři Praha (ber) - Až nečekaně hodně práce měli v neděli fotbalisté Slavie ve vršovickém derby na Bohemians. Ačkoliv hráli více než polovinu zápasu proti početně oslabenému soupeři, se štěstím dovedli duel k těsnému vítězství 2:1. Oba trenéři kroutili po utkání hlavami nad rozdílnou hrou svých celků před a po vyloučení Schindlera z Bohemians. Domácí František Barát bědoval, proč jeho hráči nedokázali v plném počtu hrát s takovým nasazením, jako v oslabení, Beránek ze Slavie si zase stěžoval na sebeuspokojení po vstřelení gólu na 2:0. Pravda je, že Slavia v úvodu jednoznačně udávala tón hry, zatímco domácí hodně chybovali a zbytečně moc faulovali. V závěru zápasu však Slavii zatlačili do obrany a vytvořili si řadu šancí. Kromě jedné vstřelené branky dokázali třikrát nastřelit břevno. Měl jsem štěstí i smůlu, bylo to asi tak padesát na padesát, říká brankář Stejskal, který většině těchto střel jen přihlížel. Štěstí při mně stálo při Kopřivově střele do břevna, protože to by byl jasný gól. Na takovou ránu bych prostě neměl nárok. Kus smůly jsem si pak vybral při Neumannově gólu, kdy mne při přemísťování ke druhé tyči zasáhl míč do nohy, a pak už jsem ho nestačil ztlumit. 
essay Svět nás bezmezně obdivuje Praha (Agentura Wild Duck) - Ministerský předseda republiky Mamba pan Mwalimu Mgeni: Můj poslední, třicátý šestý syn byl pokřtěn jménem Klaus. Věřím, že půjde ve šlépějích tohoto velkého muže. Ministr pro privatizaci Středního Kabylska pan Taddart Nmirgem: Vaše kuponová privatizace nás tak nadchla, že jsme loni provedli urychlené znárodnění, abychom mohli Vaši metodu privatizace uplatnit i u nás. Ctihodný Malu-malu, biskup surabayský: Obdivuju schopnost Vašich lidí odpouštět. Skutečnost, že i největší zločinci a zrádci z minulé éry mohou nejen svobodně žít, ale i podnikat, je výzvou celému křesťanskému světu. Pan Yaa Say Dooklin, ministr vnitra Jižního Beninu: Skutečnost, že jediný občan obviněný z korupce musel být osvobozen, svědčí o mimořádné kvalitě vašeho boje s korupcí. Mám v úmyslu poslat stočlenný tým našeho protikorupčního oddělení, aby si osvojil vaše jedinečné metody. 
news Záměry ČKD nezměněny Praha (pin) - Plány nového managementu jednoho z největších pražských podniků ČKD Holding zůstávají nezměněny. Měsíc po převzetí podniku, jehož 51 procent získala rozhodnutím vlády firma Inpro, to řekl generální ředitel ČKD Jiří Maroušek. Kdyby holding nebyl zprivatizován, mohlo by dojít k jeho rozpadu. V současné době tuto možnost vůbec nepřipouštíme, zdůraznil J. Maroušek. Jak dodal, jsou nyní personální změny v holdingu v podstatě ukončeny a hlavní záměry pro tento měsíc splněny. Minulý týden se uskutečnily valné hromady všech 17 dceřiných společností, které skončily výměnou managementů a dozorčích rad. Jejich hlavním akcionářem je právě holding. Většina členů bývalého vedení ze společnosti již odešla a stále odchází. J. Maroušek mj. nevyloučil, že bývalý generální ředitel Jan Havelka ČKD také opustí. V současné době připravuje ČKD stanovisko k případnému vytvoření společného podniku s německým AEG. Do 31. října by mělo padnout rozhodnutí a tento termín bude dodržen, zdůraznil Maroušek. Příští týden bude akcionáři holdingu ustaven penzijní fond Garant Jedním z hlavních problémů ČKD je financování vývozu, při kterém chce holding postupovat případ od případu ve spolupráci s domácími i zahraničními institucemi. Na nedávno schváleném financování kontraktu 70 tramvají za 87 milionů USD pro filipínskou Manilu se budou podílet naše a japonské banky. 
news Rada ČT proti pořadu s Kalvodou Praha - Chystané pravidelné vystupování místopředsedy vlády a předsedy ODA Jana Kalvody ve vzdělávacím pořadu České televize (Odpolední univerzita) považuje Rada ČT za porušení zákona o České televizi a Statutu ČT vydaného 15. dubna 1992. Rada ČT žádá generálního ředitele Iva Mathého, aby neprodleně zjednal nápravu. 
collection Krátce Osmnáctiměsíční bosenské děvčátko s maminkou přicestovalo v pátek vojenským letadlem z italské Ancony do Prahy, aby mu lékaři ve Fakultní nemocnici v Praze-Motole poskytli potřebnou zdravotnickou péči. Nová střední škola, která bude vychovávat manažery v oblasti dopravy, byla včera otevřena v Hrádku nad Nisou na Liberecku. Do prvního ročníku nastoupí třicet studentů. Časopis Kinorevue si připomíná 60 let. Na obálce jeho prvního čísla se 29. srpna 1934 objevila tvář populární české herečky Antonie Nedošínské. 
caption Cesty v horských vesnicích, kde žijí rumunští Češi, se mají za přispění české vlády dočkat asfaltu. Projekt předpokládá, že se pro krajany v Banátu uvolní 25 milionů korun.Foto Jaromír Plíšek 
essay Šanci mají dostat mladší vojáci Situace u policie se s transformací armády nedá srovnávat, tvrdí V. Šuman Praha (jap) - Transformace armády, kdy dochází k výraznému snížení počtu vojáků, je organizačním opatřením, které umožňuje zákonné propuštění zdiskreditovaných funkcionářů. Předseda branně bezpečnostního výboru parlamentu Vladimír Šuman (ODA) tak reagoval na prohlášení šéfa generálního štábu Jiřího Nekvasila, že armáda nemá příliš možností zbavit se zprofanovaných vojáků. Tvrdím, že možnost rozloučit se s těmito lidmi existuje. Jak to udělat, to musí rozhodnout vedení ministerstva obrany a generálního štábu, uvedl poslanec Šuman. Když se dnes vybírají armádní funkcionáři, tak jsou to ti nejméně nedůvěryhodní z těch, kteří se nám příliš hodnověrní nezdají. Všichni totiž vlastně byli součástí stranického mocenského aparátu, protože nic jiného armáda nebyla, řekl V. Šuman. Problém náhrady za propuštěné vojáky je však podle něj řešitelný tím, že budou více využíváni mladí důstojníci, kteří jsou mnohem méně spjati s politickým aparátem minulého režimu, protože v armádě sloužili kratší dobu, navíc v nižších funkcích. Mají chuť dokázat, že něco umějí. Jsou schopni se školit v zahraničí a jsou také schopni nasát duch nového státu lépe než ti, kteří celý život prožili v bolševickém systému, domnívá se V. Šuman. Podle něj to je směr, kterým by se měla ubírat transformace armády. Situace v armádě je jiná než na ministerstvu vnitra a u policie, tvrdí V. Šuman. V jejich vedení dnes podle něj pracují lidé, kteří nikdy předtím u policie nepracovali. Když najdete právníka s managerskými schopnostmi, po ročním studiu, stáži a zacvičení může vykonávat funkci okresního policejního ředitele. V armádě však nemůžete z civila udělat velitele pluku. Neuměl by to a ani by se to za rok nemohl naučit. Nebyl by ani přijat armádou, protože neprošel armádním postupem, řekl V. Šuman. 
news Hlavní soudní líčení s M. Odložilem koncem září Soudní síň Šumperk - Hlavní soudní líčení s Martinem Odložilem a Jaroslavem Lieskovanem v souvislosti s loňským tragickým úmrtím bývalého čs. olympionika Josefa Odložila bude zahájeno 27. září u Okresního soudu v Šumperku. Pokračovat by mělo ještě následující dva dny. V případě, že se soudkyně Alena Hudcová dohodne s odborníkem na soudní lékařství L. Neoralem, konalo by se líčení i další den. Profesor Neoral je velmi pracovně zaneprázdněn, ale pokud se dohodneme, konalo by se líčení i 30. září, poznamenala A. Hudcová. Josef Odložil zemřel loni v září na následky zranění, které utrpěl v noci na 7. srpen na diskotéce v restauraci U Cimbury v Bělé pod Pradědem na Šumpersku. Bezprostřední příčinou smrti byla podle znalců zlomenina spodiny lebeční a krvácení do mozku způsobené pádem na podlahu. J. Odložil upadl, protože jej někdo fyzicky napadl. Poslední, kdo s ním byl ve fyzickém kontaktu, byl jeho syn Martin. Martin Odložil byl v souvislosti s vyšetřováním případu otcova zranění a následné smrti již v loňském roce obviněn z trestných činů ublížení na zdraví s následkem smrti a poškozování cizí věci. Druhým obviněným z pokusu o ublížení na zdraví a z trestného činu výtržnictví je Jaroslav Lieskovan z Bělé pod Pradědem. Ten měl Josefa Odložila v restauraci U Cimbury napadnout jako první. 
news USA nestojí o Castrovu hlavu Washington - USA kladně odpoví na jakékoli jednoznačně demokratické reformy na Kubě. Řekl to v neděli americký ministr zahraničí Warren Christopher. Ujistil veřejnost, že USA usilují o mírové a demokratické změny. Nepoužijí tedy námořní blokádu, aby si je vynutily. Zda se do reforem zapojí i Fidel Castro nebo ne, to záleží opravdu jen na něm, uvedl Christopher a dodal, že USA neusilují o odstranění nějaké jednotlivé osoby. Kubánský vůdce Fidel Castro přikázal v neděli policii a Pobřežní stráži, aby zabránila v odjezdu všem, kdo by chtěli opustit Kubu s dětmi. Týž den vyzvali Castra kubánští katoličtí biskupové k zahájení dialogu o příčinách masového exodu. Náměstek ministra zahraničí USA Paul Tarnoff varoval vojenskou vládu na Haiti před domněnkou, že kvůli kubánské krizi budou USA věnovat menší pozornost situaci na Haiti. 
news Vykradená věznice Do vězení pro lehké zločince v anglickém Rudgate se vloupali neznámí lupiči a odnesli z kanceláře sejf se 750 librami. Šlo o mzdy vězňů a úspory těch, kdo měli být propuštěni na svobodu. Zatím neznámí pachatelé prostříhali díru v dvoumetrovém živém plotě a vylomili dvoje dveře. Vedení nápravného ústavu vyslovilo podezření, že lupiči mohli dostat tip od obyvatel věznice. Někteří z 260 vězňů si však stěžují na to, že správa věznice nevěnovala ochraně jejich majetku dostatečnou pozornost. 
essay Pseudohumanisté a skinheadi Stanislav Penc, Hnutí občanské svobody a tolerance V článku Čechem za tři boženky říká spisovatel Karel Pecka, že vláda překročila mez únosné tolerance vůči imigrantům a oblíbený slogan Romů, že Češi jsou nejblbější gádžové Evropy, je plně oprávněný. Spisovatelovo umění se nezapře: málokomu se podaří vtěsnat tolik nenávisti a lži do jedné věty. Nad sloganem, který autor vkládá do úst Romům, lze koneckonců mávnout rukou a odkázat jej do sousedství Protokolů sionských mudrců a údajných návodů k šizení křesťanů obsažených v talmudu; ničím nepodložené tvrzení o překročení únosné tolerance vůči imigrantům si však zaslouží bližší pozornost. Ve sporech týkajících se současného zákona o občanství přece nejde o žádné imigranty, ale o osud lidí žijících dávno před rozdělením federace (případně od narození) na území budoucí ČR. O lidi, kteří byli sice formálně slovenskými občany - podle absurdního komunistického zákona, který Pecka obhajuje s horlivostí u bývalého vězně dost překvapivou, ale fakticky byli občany českými. Občanství totiž není jen formální nálepkou, kterou ouřad někomu udělí; je definováno především reálným obsahem, tj. souhrnem práv a povinností. Čs. občané slovenského původu žijící před rokem 1992 na území ČR měli stejná práva a povinnosti jako zde žijící Češi, platili zde daně, podléhali rozhodnutím českých (ne slovenských) úřadů a volili do českých (ne slovenských) orgánů. Kategorie českého nebo slovenského občanství se nezapisovala ani do osobních dokladů, kde bylo jen občanství ČSFR a národnost, kterou si každý volil sám. O žádné imigranty tedy nejde a Karel Pecka to jistě dobře ví. Cedule s nápisem vstup všem volný, zločinci vítáni, které si představuje, by tedy neměly stát na hranicích, nýbrž před českými porodnicemi posledního půlstoletí, kde právě přicházeli na svět budoucí kriminálníci slovenského původu, nehodní byť jen pouhého občanství ve skvělém státě, jenž se měl na tomto území posléze narodit. Peckovo tvrzení, že vinu na korupci karvinské úřednice mají propagátoři pseudohumanismu, též postrádá jakoukoli logiku. Příležitost ke korupci té dámě dali přece ti, kdo přijetím současného zákona o občanství odebrali řadě našich spoluobčanů jedno z jejich základních práv. Zvůle a korupce jdou vždy ruku v ruce. Termín pseudohumanisté má ostatně v našem politickém životě dlouhou tradici: už za tzv. druhé republiky, při hysterických kampaních podzimu 1938, takto představitelé naší fašizující pravice (včetně pravicových spisovatelů, např. Durycha a Zahradníčka) spílali masarykovským demokratům. Peckův článek se svou terminologií i duchem zařazuje důsledně do tohoto proudu. Skinheadi sdílejí páně Peckův názor o naší neúnosné toleranci vůči cizincům a napravují ji organizováním pogromů, vhazováním zápalných lahví do romských ložnic a bitím zahraničních studentů. Určitě je jeho článek potěšil. Na závěr malý dotaz: kdo jsou ti paraziti, kteří by se byli klidně dali k Němcům ..., kdyby pro tyto vládce byli přijatelní? Mají to snad být Romové, kteří byli systematicky vyhlazováni v Osvětimi? 
news Dobříš bude pronajata možná dnes, možná na jaře Dobříšský zámek, který letos v létě přešel do majetku Státního fondu kultury, má být podle informací LN pronajat Akademii Dobříš, respektive Nadaci Českého námořního divadla. K podpisu smlouvy mezi děkankou akademie Hannou Arie Gaifmanovou a Státním fondem kultury, zastupovaným ministerstvem kultury, má dojít dnes ráno. LN to řekla spolupracovnice paní Gaifmanové režisérka Jitka Němcová. Tajemník ministra Tigrida Pavel Lagner však tuto informaci ještě včera v podvečer popřel. Paní Gaifmanová byla při své návštěvě u ministra obeznámena s tím, že vhodného nájemce pro dobříšský zámek budeme hledat a že každopádně počítáme s výběrovým řízením, řekl Lagner. Konkurs bychom chtěli uzavřít nejpozději do konce jara příštího roku. Zámek Dobříš obhospodařoval v uplynulých čtyřiceti letech Český literární fond. K poslednímu červencovému dni předal objekt Státnímu fondu kultury. V posledních dvou letech měla část zámeckých prostor pronajatu Pražská Mozartova nadace kanadsko-francouzského manažera Alaina Coblence a provozovala zde postgraduální kurzy pro mladé hudebníky z celého světa - tzv. Mozartovu akademii. Ta se nyní odstěhovala do Krakova. Akademie Dobříš, kterou založila bývalá děkanka Coblencovy školy Hanna Arie Gaifmanová, chce na činnost Mozartovy akademie navázat. Její nejlepší frekventanti mají na závěr kurzů účinkovat v operních a hudebních produkcích na lodi Thalia, která bude od příštího roku plout po světových mořích a v přístavech hrát divadlo. Majitelem lodi je Nadace České námořní divadlo. (pal) 
news Holešovická tržnice do nájmu Na správu a obchodní využití pražské tržnice v Holešovicích byla vypsána veřejná obchodní soutěž. Zájemci musejí své nabídky odevzdat na pražském magistrátě ráno 5. září v zapečetěných obálkách. Do třiceti dnů by rada pražského zastupitelstva měla rozhodnout o vítězi soutěže. Uvádí se to v podmínkách výběrového řízení, které magistrát zveřejnil v těchto dnech. Povinností budoucího nájemce tohoto areálu o rozloze 103 tisíc metrů čtverečních bude mj. péče o všechny nemovitosti včetně jejich údržby a oprav. Nájemce bude také muset vyřešit podmínky parkování pro návštěvníky tržnice a splnit podmínky Pražského ústavu památkové péče při úpravách objektů vzhledem k tomu, že jde o kulturní památku. Hlavní město přitom počítá se zachováním charakteru holešovické tržnice. Délka nájmu je stanovena na 20 let s možností dalšího pronájmu na 10 let, a to třikrát po sobě. Po dobu prvních pěti let požaduje radnice úhradu ve výši 65 milionů korun, v dalších pak procento z tržeb. Důležité bude sladit koncepčně rozvoj tržnice se sousedními pozemky mezi nádražím Holešovice a Bubny, kde je největší nezastavěný prostor v oblasti rozšířeného centra Prahy a kde by v budoucnu mělo vzniknout moderní centrum hlavního města. (av, čtk) 
collection Krátce Mistrem ČR v nohejbalu jednotlivců se stal Hošek ze Solidarity. Druhou etapu cyklistických šestidenních závodů dvojic v Brně vyhrál rakouský pár Meindlinger - Kotzmann a vede v celkovém pořadí. 
sport Z fotbalových kruhů DK vyhověla žádosti Suchopárka (Slavia) o prominutí zbytku trestu od 31. 8. 
sport Žižkov ztratil psychickou výhodu Praha (ber, šv) - V ligovém derby mezi Spartou a Žižkovem (3:1) se diváci dočkali gólu až na třetí pokus. Oba loňské souboje skončily bezbrankovou remízou a diváci vždy odcházeli zklamáni bezkrevnými výkony obou celků. Také pondělní dohrávka 4. kola na Strahově dlouho nabízela zopakovat titulek Místo exhibice taktická partie, kterým jsme komentovali květnový zápas 28. kola. Začali jsme hodně opatrně. Ne že bychom měli ze soupeře strach, ale navzájem se velmi dobře známe, opakoval kapitán a trenér Sparty Chovanec slova, která říkali trenéři obou celků i po předchozích duelech. Změnu přinesla až Novotného branka, po které museli oba soupeři změnit styl hry. Za vyzdvihnutí stojí výkon Nedvěda, který svou tvrdou střelou strašil žižkovskou obranu a byl i na začátku dvou gólových akcí. Na první branku nahrál Novotnému, před druhou se situace opakovala, jenže Novotného hlavičku ještě Šimurka vyrazil a zakončil až Sopko. Právě ve standardních situacích vidí Žižkované příčinu porážky, trenér Kotrba k tomu řekl: Hráči, kteří měli v těchto momentech hlídat Sopka a Novotného, dostanou, co jim patří... K vývoji zápasu pak dodal: Psychickou výhodu po vyrovnávací brance jsme nepochopitelně ztratili, třetí gól jsme dostali už v době, když jsme hráli vabank. Dnešek bude pro Žižkov důležitým dnem, protože budou na sekretariátu očekávat odpověď z UEFA, zda může být brankář Šimurka dodatečně zařazen na soupisku pro Pohár vítězů. Pokud UEFA výjimku nepovolí, bude i v lize chytat Zítka, říká trenér Kotrba. Na derby přišlo více než dvanáct tisíc diváků, je však škoda, jaká úskalí musela většina podstoupit. Počínaje složitou dopravou na Strahov, přeplněným parkovištěm, na kterém nikdo neorganizuje postupné obsazování plochy, až po dlouhé fronty na lístky ještě dvacet minut po výkopu. Určitě i proto, že nebyly otevřeny všechny pokladny a že některé sektory nebyly zpřístupněny. Z tohoto hlediska se snad ani nelze divit desítkám fanoušků, kteří si ke vstupu do ochozů pomohli tím, že přelezli plot. Kolik lidí asi tyto žalostné podmínky odradily od příští návštěvy...? 
news Nova: O přidělení regionálních kanálů se mělo veřejně soutěžit Praha (ljď) - Přidělení regionálních kanálů ve spojení s licencí k vysílání prostřednictvím družice společnosti FVT Premiéra kritizoval včera generální ředitel TV Nova Vladimír Železný. Bývalá Rada pro rozhlasové a televizní vysílání přidělila tyto prostředky na základě neveřejné žádosti Premiéry. Jak sdělil ředitel Novy na otázku LN, o existenci volných kanálů nebyla veřejnost informována a on sám se o jejich přidělení dověděl z tisku. O tyto kmitočty se mělo veřejně soutěžit, řekl dále Železný. Za vhodnější způsob jejich využití považuje Železný udělení licencí některým z desítek neuspokojených regionálních subjektů. Pokud je takový žadatel obdrží, bude se chovat jako svéprávný subjekt, který sám rozhodne, kdy využije regionální reklamu a v kterém čase půjčí frekvenci celoplošnému programu, zdůraznil Železný. Nebojíme se konkurence Premiéry, avšak potřebujeme profesionální základnu regionálních studií. Naším partnerem mohou být jen v případě finančního zajištění z regionálních zdrojů, shrnul Železný. 
essay Svátky středoevropského politického myšlení Španělsko Tomáš Vrba, Lettre Internationale Souběžně s legendární fiestou v nedaleké Pamploně a s poněkud odlehlejším fotbalovým mistrovstvím světa, v každém případě o něco dříve než místní tradiční jazzový festival se odehrály v půli července v San Sebastianu jiné svátky, svátky středoevropského politického myšlení. Španělská sekce prestižní Asociace evropských novinářů pozvala již po šesté různorodé spektrum středoevropských politiků, publicistů a filosofů, aby početným posluchačům letního universitního semináře s názvem Střední Evropa mezi Bruselem a Moskvou přednesli své úvahy o tom, co se uprostřed kontinentu děje Pozornost od počátku budila polská účast. Vítěz nedávných voleb Aleksander Kwasniewski a premiérka poražené vlády Hanna Suchocká, každý ze svého úhlu, ale stejně přesvědčivě popsali, co se stalo v Polsku. Kwasniewski opakovaně zdůraznil, že z cesty zásadních proměn země nelze sejít: pravice a levice se budou přít se středem o tempo změn, ale o základní vzorec reforem není sporu. Co však je vážné, je nevelký zájem veřejnosti o věci veřejné. A ještě vážnější: mění se proporce těch, kdo si reformou polepšili, a těch, kdo se cítí poraženi. Pět milionů Poláků na prahu bídy představuje potenciální hrozbu, ne-li časovanou bombu, zvláště ve spojení s hlubokým konzervatismem podstatné části Poláků, rostoucí xenofobií a třeba se značnou nedůvěrou k privatizaci. Vítězná polská levice využila všech slabin protivníka, které ve své záviděníhodně nelítostné analýze volební prohry popsala expremiérka Suchocká. Solidarita a z ní povstalá liberální politická uskupení se mylně domnívaly, že podporu obyvatelstva získaly již natrvalo. Hesly o pluralismu jsme oslovovali pouze část národa, vlastně pouze elitu někdejší Solidarity, a věřili jsme, že Polsko odmítlo levicové strany jednou provždy. Společnost je frustrována a není to její, ale naše chyba. Levici dravost a vůle k moci neschází, ale nebude to mít vůbec lehké. Čeká ji - podle vyjádření Kwasniewského - totéž, co předchozí vládu: hledání spoluzodpovědnosti, práce a porozumění, které přesáhne parlamentní dělení na vládní koalici a opozici. Jestli neuspěje, čeká ji přirozený osud mnoha nových demokraticky zvolených garnitur - v další volební amplitudě bude nahrazena jiným seskupením. Kwasniewski má i jiné starosti. Byl zvolen též hlasy tvrdého komunistického voličstva, neví ale dosud, jak se bude zdravé jádro strany tvářit na jeho liberální politické názory. Příklad: Program Solidarity před pěti lety byl příliš levicový, příliš rovnostářský, něco takového bychom dnes nemohli podepsat. Suchocká, Kwasniewski a jejich nezávislý kritik Adam Michnik potvrdili, že politický život se neskládá pouze ze stranických půtek a že i zásadní odpůrce může tam, kde vládne elementární politická kultura, být přinejmenším seriózní partner ve veřejné debatě. Ozvěny dělení Případ rozdělení Československa budí v zahraničí i po dvou letech pozornost. Evropa oceňuje nenásilnost rozchodu, považuje oba nástupnické státy za součást zóny stability, ale často zapomíná ve výčtu nejbližších kandidátů členství v Evropské unii na jeden z nich, na Slovensko. Dobrodružná politika Mečiarovy vlády učinila své a oficiální i neoficiální zástupci Slovenska ve světě mají dnes co dělat, aby napravili obraz vyvolaný svérázným zviditelňováním nového státu. První a poslední československá velvyslankyně ve Vídni Magda Vašáryová, nyní ředitelka Slovenské společnosti pro zahraniční styky, upozornila na geopolitický aspekt rozdělení. Slovensko ztratilo přímou hranici s Evropskou unií (a proto je pro ně rakouské ja v referendu tak důležité), Česká republika je naopak ve visegrádské skupině jediná, která již nesousedí s žádným státem bývalého Sovětského svazu. Vašáryová zcela vážně připomněla, že zodpovědná politika musí být schopna rozlišovat mezi skutečnými a deklarovanými zájmy, což je pro středoevropské politiky zvláště aktuální ve vztazích k evropským institucím. Jaký je totiž skutečný zájem Evropské unie ve střední Evropě? Chce ji politicky integrovat, nebo jen získat nové trhy? Ředitel Středoevropské univerzity v Budapešti István Rév se obává nového (či vlastně staronového) dělení Evropy: Ani Unie, ani NATO střední a východní Evropu ve skutečnosti nechtějí integrovat, potřebují nás jako kontrast, jako něco, vůči čemu vymezují svou identitu, a ovšem jako nárazník mezi sebou a nevypočitatelným Ruskem. Přízrak zavražděného města Střední Evropa se samozřejmě také bojí o svou bezpečnost.Pouze plné členství v Evropské unii a v NATO může vyvrátit naše obavy z egoismu Západu. Rozšíření NATO o státy visegrádské skupiny - to by byl důkaz vnitřní reformy západní Evropy. Nemáme nic proti demokratickému Rusku, ale takové právě nemáme. (Kwasniewski.). Obavy z ruských teorií nejbližšího zahraničí jsou zcela namístě. Jak připomněl Adam Michnik, i v Jugoslávii válka začala slovy. Kdyby to byla válka, věc by se vyřídila bojem ozbrojených mužů. V Bosně není válka, jen masakry, vraždění. Vraždění lidí a měst, upozornil nyní v Praze žijící sarajevský urbanista Rajmond Rehnicer na to, co Evropa nerada slyší. Co nás potkalo, nebyl nevyhnutelný osud. Může se to - při troše neštěstí - stát kdekoli. Středoevropská kultura ztělesňovaná městy se u nás stala obětí zmanipulované vesnice. Sarajevo už není, ale musíme zachránit ostatní města, Prahu... Radosti hostitelů Španělsko je dosud pro kdysi socialistickou Evropu stále přitažlivý vzor. Důsledná politická transformace, rychlý hospodářský růst a úspěšná národnostní strategie jsou pro nás takřka magickým horizontem. Těžko si ale dejme tomu v Čechách představit tak vážný zájem studentů a odborné veřejnosti o španělský model, jakého jsou již tradičně svědky středoevropské semináře zde v San Sebastianu. Řeklo by se, že Basky bude lákat náš recept na sametový rozvod. Separatismus však po přiznání jazykové, správní a částečně i hospodářské autonomie regionům ztratil kouzlo: zemi zdobí sličné baskické vlajky a nesrozumitelné nápisy, ale ojedinělé akce posledních teroristických mohykánů a celá ETA jsou vnímány jako rezidua jakéhosi primitivního folkloru. Sestavu zajímavých středoevropských hostů doplňují místní experti, politici, členové vlády (letos mj. státní tajemník José Luis Dicenta, donedávna španělský velvyslanec v Praze). Není pak divu, že toho o nás Španělé vědí možná víc než my o nich a chtějí vědět víc. Budoucí Evropa nemůže mít lepší základ, než snahu vědět o ostatních. A díky prozíravým hostitelům se o sobě i přítomní Středoevropané navzájem dozvěděli leccos, na co doma nebývá čas. 
collection Krátce Americká investiční firma Oppenheimer se rozhodla založit zvláštní fond pro portfoliové investice do českých cenných papírů. Nový fond (The Czech Republic Fund, Inc.) je registrován na newyorkské burze. Česká spořitelna by měla získat v České bance přibližně šestinový akciový. Uvedl to ředitel této banky. Spolchemia očekává i ve čtvrtém kole druhé vlny kuponové privatizace převis zájmu o své akcie. Podnik to vyvozuje mimo jiné z dosavadního průběhu kuponové privatizace a ze své pozitivně se vyvíjející pozice na domácím i světovém trhu. Odbyt Spolchemie letos vzrostl o sedm procent. 
news Crystalex se orientuje na vývoz Nový Bor - Crystalex Nový Bor dosáhl v prvním pololetí zisku po zálohovém zdanění 72.5 milionu korun. Vloni ke stejnému datu vykázala společnost ztrátu tři miliony korun. Uvedl to ekonomický ředitel firmy Květoslav Basl. Do 4. kola kuponové privatizace nabízí Crystalex ještě 55000 akcií. Na kuponovou privatizaci je ze základního jmění společnosti 930730000 korun určeno 20 procent. Dalších 42 procent akcií bude prodáno formou přímého prodeje českému kapitálu. V současné době se připravuje veřejná soutěž. Prodané akcie budou mít omezenou obchodovatelnost. Deset procent majetku firmy je určeno na prodej zaměstnancům, 20 procent pro pojišťovací fondy a čtyři procenta tvoří bezúplatný převod obcím. Zbytek do 100 procent je určen pro tzv. povinné fondy. Crystalex, který je výrobcem sodnodraselného i olovnatého skla, především pak kalíškoviny a dekorativního skla, dosáhl v prvním pololetí celkových výnosů 1.136 miliardy korun. Na export směřuje asi 65 procent produkce firmy. Vývoz do Ruska a zemí bývalého Sovětského svazu není tak výrazný jako před rokem 1989, kdy na tyto trhy vyvezl Crystalex ročně zboží za 250 milionů korun. Výhled do druhého pololetí označil Květoslav Basl za méně optimistický. Vzhledem k situaci na trhu a některým dalším okolnostem předpokládá celkový roční zisk společnosti ve výši asi 60 milionů. 
caption V pivovaru Bernard stáčejí do nerezových KEG sudů téměř šedesát procent objemu výroby. Nová stáčecí linka naplní šedesát sudů za hodinu.Foto: Kroupa 
comment Zbrojní zakázky provází korupce Jeden z nejslibnějších projektů v ČR, letoun L-159, doprovázejí aféry Praha (gag) - Náměstka ministra obrany Miroslava Kalouska ocenila při květnovém oficiálním pobytu v Izraeli společnost Eagle Group úměrně výši rýsujícího se byznysu. Mohl si vybrat mezi dolarovým kontem a nemovitostí v Praze. Ve stejné době byl ministr obrany Antonín Baudyš při návštěvě izraelské zbrojovky Elbit přesvědčován, že právě tato firma (v ČR ji zastupuje Eagle Group) je při dodávce elektroniky pro vyvíjený víceúčelový taktický letoun L-159, který vzniká v Aeru Vodochody, nejvýhodnější. Tím spíše, že se už podílí na dodávce 36 proudových letounů L-39 do Thajska. Kalousek ovšem úplatek odmítl a Baudyš se pro Elbit nenadchl. O thajském kontraktu zaměstnanci Vodochod i ministerstva průmyslu a obchodu tvrdí, že přišel v době, kdy se Aero ocitlo nad propastí. Elbit mu vypomohl i úvěrem a technickou pomocí. Ne zadarmo: letouny od Aera kupuje za 1.3 milionu dolarů a do Thajska je po vybavení avionikou prodává za téměř 5 milionů. Problémem však není thajský kontrakt ani snaha podplatit náměstka Kalouska, když prosadí Elbit. Podstatné podle technického týmu Aera i pracovníků ministerstva průmyslu je, že měl být už před třemi měsíci ve veřejné soutěži komisí vybrán partner na dodávku elektroniky pro letoun L-159. Šéf Aera Zdeněk Chalupník rozhodnutí o jejím ustanovení doposud oddaloval: orientuje se na osvědčeného koně - izraelský Elbit. Ze studie technického týmu Aera však vyplývá, že avionika Elbitu, kromě toho, že není v plné míře kompatibilní s NATO a je pro mnohé země nepřijatelná, zaostává za elektronikou firem North American Rockwell a AlliedSignal, které se o účast na projektu L-159 rovněž ucházejí. Odborníci říkají, že pokud by byla včas ustavena společná komise technického týmu Aera a armády, která investovala do vývoje 18 milionů, nedošlo by k poškozování zájmů Aera. Chalupník je podle nich ochoten prosazovat Elbit i za cenu ohrožení jednoho z nejslibnějších projektů v ČR, za nějž je L-159 v zahraničí považován. Namístě je otázka, proč. Ministerstvo obrany včera sdělilo, že nepopírá informace o pokusu podplatit náměstka M. Kalouska při květnové návštěvě v Izraeli. Zatím však nemůže poskytnout podrobnosti, protože věc je nyní v šetření orgánů činných v trestním řízení. 
caption Pohled do Grégrova sálu Obecního domu Foto Pavel Hula - LN 
news Vina ředitele drah je sporná Státní zastupitelství posuzuje, zda obžalovat E. Šípa Praha (jap) - Generální ředitel Českých drah Emanuel Šíp zatím neobdržel žádné oznámení o tom, že by byl obžalován v souvislosti se svým jednáním před loni připravovanou stávkou železničářů. Nehodlá se tedy vyjadřovat k informaci, podle níž pražský úřad vyšetřování dokončil v této věci šetření a předal spis městskému státnímu zastupitelství s návrhem na podání obžaloby. Podnět k trestnímu stíhání generálního ředitele podalo právní oddělení Odborového sdružení železničářů (OSŽ), protože považovalo ředitelův postup proti stávce připravované tímto sdružením za nezákonný. Odboráři obvinili E. Šípa z porušení pracovněprávních předpisů a z nabádání k nezákonnému postupu. Toho se měl dopustit tím, že železničářům, kteří se chtěli stávky zúčastnit, pohrozil výpovědí. Přednostům železničních pracovišť Šíp rozkazem nařídil, aby proti stávkujícím zaměstnancům postupovali jako proti narušitelům pracovní kázně a absentérům. Rozhodnutí státního zastupitelství o Šípově spisu by mělo padnout do měsíce. Stávka byla vyhlášena poté, co ministr dopravy vydal nový tarif upravující ceny jízdného pro zaměstnance ČD a jejich rodinné příslušníky. Zaměstnanci mají právo stávkovat pouze v případě, že se důvod stávky týká uzavření kolektivní smlouvy. Jiný zákon stanovící pravidla stávky neexistuje. Tarif však není předmětem kolektivního vyjednávání. Kdyby se uskutečnila, šlo by o stávku zákonem neupravenou, přestože ústavní listina právo na stávku zaručuje, řekl už před časem LN Jan Kostečka z Ústavu státu a práva Akademie věd. Postup E. Šípa proti stávkujícím zaměstnancům podle něj nezákonný nebyl. Ředitelovo upozornění zaměstnanců na možnost výpovědi v případě, že poruší pracovněprávní předpisy, bych viděl spíš jako plus. Zákoník práce totiž dává najevo, že zaměstnavatel by měl zaměstnance na chování, které pokládá za porušení pracovněprávních předpisů, upozornit předtím, než jim dá ze stejného důvodu výpověď, domnívá se J. Kostečka. 
news KAN žádá potrestání spolupracovníků Carlose Z politické scény Praha (mrk) - Důkladné prošetření spolupráce nedávno zadrženého mezinárodního teroristy I. R. Sáncheze (Carlose) s tajnou policií komunistických států požaduje Klub angažovaných nestraníků. V dopise zaslaném francouzskému velvyslanectví člen ústřední rady KAN Petr Los vyjadřuje naději, že budou zjištěna jména a funkce bolševických úředníků, kteří mu zločineckou činnost umožňovali. Všechny zjištěné skutečnosti by měly být podle KAN předány příslušným úřadům států, které byly v minulosti obětí komunistického režimu. Tato zjištění by se měla stát podkladem pro potrestání všech, kdo nesou vinu na smrti a utrpení tisíců lidí. Nepotrestaný zločin je stimulem pro zločiny budoucí. Jsme proto přesvědčeni, že francouzské úřady i tímto přispějí k upevnění demokracie ve střední i východní Evropě, uvádí se v dopisu KAN. 
news Pátrání po pachatelích vražedného útoku prošetřuje, zda taxikář není ve spojení s podezřelými Brno (luč) - Brněnští kriminalisté pátrají po dvou mladých mužích důvodně podezřelých z útoku na německého státního občana Matthiase Wernera. Osmatřicetiletý M. Werner, který utrpěl těžké poranění mozku, leží v kritickém stavu na neurochirurgickém oddělení nemocnice v Brně-Bohunicích. K incidentu došlo 21. srpna ráno na Konečného náměstí v Brně. Němec, jedoucí s přítelem v černém mercedesu, nedal přednost v jízdě a narazil do vozu taxislužby. Po chvíli na místo přijeli jiným automobilem dva muži, kteří M. Wernera ztloukli baseballovou pálkou do hlavy. Jak řekl tiskový mluvčí brněnské policie Z. Lubas, policie mj. zjišťuje, zda mezi taxikářem a násilníky existuje nějaký bližší vztah. Němec byl v bezvědomí převezen do nemocnice, jeho přítel vyvázl bez zranění. Z mercedesu zmizel větší obnos marek. Z násilného trestného činu jsou důvodně podezřelí dva soukromí podnikatelé z Brna. Dvaadvacetiletý Richard Beránek, který byl v minulosti několikrát trestán pro násilnou trestnou činnost, je 170-175 cm vysoký, zavalitější postavy a má krátké tmavší vlasy. Pětadvacetiletý Miroslav Náhončík je 175-180 cm vysoký, zavalité postavy a má nakrátko ostříhané špinavě blond vlasy. S největší pravděpodobností je ozbrojen pistolí ráže 9 mm, kterou legálně vlastní. Muži by se mohli pohybovat v červeném automobilu Favorit se státní poznávací značkou BMV 31 79. Policisté nevylučují, že jeden z podezřelých vycestoval na území sousedního státu. Jakékoli informace o hledaných mužích mohou občané sdělit na nejbližším policejním oddělení nebo na lince 158. 
news Rozruch kolem L. Pittnera Bratislava (miš) - Značný rozruch ve slovenské předvolební atmosféře vyvolalo jmenování nových generálů armády a policie. Při příležitosti 50 . výročí Slovenského národního povstání povýšil prezident Kováč do hodnosti generálmajora Ministerstva vnitra SR i současného ministra vnitra Ladislava Pittnera. Jako první zareagovalo HZDS, které Pittnerovo jmenování označilo za skandální a znevažující památku padlých v SNP. Ve stanovisku HZDS se dále uvádí, že Pittner je nevoják a jeho činnost v policejním sboru trvala dva měsíce, když v roce 1990 zastával, před svým prvním jmenováním ministrem vnitra, funkci ředitele expozitury Úřadu pro ochranu ústavy a demokracie. Jmenování přijala s údivem i Demokratická strana. Její předseda Ivan Mikloš řekl, že ve vládě by měli sedět politici v civilu, a ne generálové. 
news Indexy služeb a obchodu jsou stabilní Hynek Pinda Kromě indexů souhrnných, zahrnujících všechny podniky, se používají i tzv. odvětvové indexy. Ty ukazují vývoj kurzu akcií podniků v určitém odvětví a mohou být významnou pomocí při rozhodování investorů. Protože stále vzrůstá význam terciární sféry, blíže se podíváme na vývoj trojice : obchod, služby a peněžnictví. Výchozí hodnota 11. listopadu 1993 byla 1182.87 bodu ve všech třech případech. V průběhu měsíce došlo k takřka identickému vzestupu o 300 bodů. Od začátku letošního roku se ale index peněžnictví začal vzdalovat od zbylých dvou směrem vzhůru. Například 27. ledna dosáhl 1956.6 bodu, zatímco hodnota odvětví obchodu byla 1462.3 a služby měly 1641.2 bodu. To bylo způsobeno především boomem, který vytlačil ceny především drahých bankovních akcií do desetitisícových výšek. Vždyť Česká spořitelna měla v této době kurz 14650 korun, Živnobanka 9300 a Česká pojišťovna dokonce 22000 korun. V únoru prolomilo peněžnictví hranici dvou tisíc bodů a vrcholných 2109.9 bodu bylo dosaženo 28. března. V tento den index služeb neúspěšně atakoval dvoutisícovou hranici ( 1958.7) a obchod dosáhl 1754.8 bodu. Pokles, který postihl burzu po odchodu zahraničních investorů, však nejvíce postihl právě peněžnictví. Ještě 14. dubna měl jeho souhrnný index hodnotu 2002.4 bodu, ale už za týden byla hodnota ukazatele služeb vyšší. Podle hesla, když se dva perou, třetí se směje, se nakonec nejlépe vedlo ukazateli obchodu. Ten se dlouho pohyboval pod hodnotou svých dvou konkurentů, ale dokázal se i v současné době stagnace trhu zvednout k růstu. Velice dobře se drží i index služeb, který dokázal překročit dvoutisícovou hranici. Ukazatel peněžnictví se pohybuje slabě nad 1600 body a nejeví zatím růstové tendence. 
collection Krátce Dva sborové koncerty jsou přichystány do Prahy na 2. a 4. září v rámci XXXVII. ročníku Mezinárodního festivalu Jihlava 1994. Nejprve v Rytířském sále Valdštejnského paláce vystoupí švédský ženský sbor Vox amabilis, později lotyšský smíšený sbor Renatus rižské univerzity. Začátky jsou v 17.30. Dobříšský zámek zatím pronajat nebyl a v dohledné době pravděpodobně ani nebude, sdělil LN tajemník ministra Tigrida Pavel Lagner. Bývalý zámek spisovatelů (patřil po válce literárnímu fondu) je nyní ve vlastnictví Státního fondu kultury, který na jeho provoz nemá peníze. Ministerstvo kultury hledá proto vhodného partnera, kterému by zámek pronajalo. Podle Lagnera bude na pronájem vypsán konkurz. (ir) 
review Střížek svět nevysvětluje, ale maluje Lenka Lindaurová Obrazy Antonína Střížka (1959) nejsou o tom, co znázorňují, ale především o samotném procesu malování. Proto nechyběly ani na mezinárodní přehlídce Rozbité zrcadlo věnované médiu malby, která putovala vloni Evropou. Včera byla otevřena výstava Střížkových posledních obrazů v jeho mateřské galerii MXM v Praze (potrvá do 28. září). Známé atributy Střížkových pláten svádějí diváka k hledání příběhu. Letadlo, boty, kabelka, ramínko s šaty, pes, pavučina, sloupy, ozubená kola a stuhy. Impulzem k namalování mohou být fotografie, staré obrazy známých autorů, banální reklama, atmosféra nějaké chvíle, gesto, vzpomínky uložené v paměti. Tvůrčí proces považuji za důležitější než vysvětlování obrazů, říká Střížek. Výsledek nakonec dává jinou zkušenost než tu, z které vznikl. Obraz má tu výhodu, že může být interpretován mnoha způsoby. Autor s oblibou ve svých dílech cituje například z Chirica, na této výstavě také z Veroneseho. Jak sám říká, pohled do historie nesouvisí nijak s ideologickým podtextem citovaných děl, jeho přístup není hledáním nových postojů, ale postmoderním způsobem tvorby. Hledisko vizuální je pak hlavním kritériem výběru témat a jejich zpracování. Barvy Střížkových obrazů se stále zjasňují, krajina nabývá fauvistické bujnosti, mechanická kola neúčelně roztáčejí pestré fangle. Názvy obrazům záměrně nedávám, snažím se je zbavit veškeré literárnosti, vysvětluje Střížek. Malba sama o sobě je informací, každý tah štětce je rychlejší než slovo. Ke svým starým tématům se vracím někdy z nostalgie, někdy proto, že mě prostě pořád zajímají. Malování nikdy nemůže být u konce, ani vyčerpané. Střížek je populární, aniž by se snažil být na výsluní módních trendů. Umění se stalo obchodem jako všechno kolem nás, tvrdí Střížek. Myslím si, že není třeba tuto situaci kritizovat, důležité je mít vlastní cestu. Snad nejhorší je zaujímat k ostatnímu současnému umění nenávistný postoj. Různé tendence a módy se střídají, ale tím nic ze světa nemizí, jenom to má jiné podoby. Strach z jiného umění - to je jen provinčnost v nás. Honba za úspěchem bere lidem svobodu. Umělci někdy zapomínají, že svobodu mají v sobě a tu jim nikdo nevezme. Střížek svobodu dává i divákovi: nechává ho nahlédnout do jasného obrazu, na věci, kterým není nutné rozumět. Stačí se dívat. 
caption Souboj slávisty Bejbla s jedním z Jihočechů sleduje rozhodčí Bohuněk Foto Robert Zlatohlávek - LN 
sport Angličtí divoši na Strahov Viktoria Žižkov neuvítá Chelseu na svém stadionu Praha (šv) - Odvetný zápas 1. kola fotbalového PVP proti londýnské Chelsea sehraje Viktoria Žižkov 29. září na Strahově. Původně jsme chtěli za každou cenu využít svého stadionu. Ale v úterý nás navštívila osmičlenná delegace Chelsea, a když nám promítli na videu chování svých fanoušků, naskočila mi husí kůže. Nemohli bychom zaručit bezpečnost na stadionu, zato na Strahově je to jednodušší, přiznává manažer Viktorie Ivan Horník. V Anglii jsou diváci Chelsea považováni za vůbec nejdivočejší, a proto UEFA zařadila pohárové utkání do nejrizikovější kategorie A. Mohli bychom prodat jen dvacet procent lístků k stání, takže náš stadion by měl kapacitu pouhých 3600 diváků. Na Strahově problémy nebudou, protože všech 22 tisíc míst je k sezení, dodává Horník. Z ostrovů má přijet na 80 autobusů s fanoušky a Chelsea požádala o tři až čtyři tisíce vstupenek na utkání. Na Žižkově by měli angličtí diváci převahu. I kdybychom jim prodali jen 500 lístků, zbylé by koupili na černém trhu, říká Horník. Londýnský tým pojede minivýprava Viktorie v čele s trenérem Kotrbou okouknout příští sobotu a k cestě využije soukromého letadla žižkovského prezidenta Čekana. Chelsea bude hrát v Newcastlu. 
comment Generálové podléhali nabídkám Pokus o zkorumpování Baudyšova náměstka nebyl první Praha (gag) - Úplatek, který náměstkovi ministra obrany Miroslavu Kalouskovi nabídla pracovnice firmy Eagle Group Věra A., pokud ovlivní výsledek výběrového řízení na dodání elektroniky ve prospěch izraelského Elbitu, není prvním pokusem korumpovat úředníka ministerstva obrany. Z důvěryhodného zdroje blízkého zpravodajským kruhům LN obdržely informaci, že mnozí z funkcionářů federálního ministerstva obrany, kteří měli slovo při výběru firem ucházejících se o armádní zakázky, se nezachovali jako náměstek Kalousek, který úplatek Eagle Group odmítl. Tito lidé byli zahraničními firmami běžně zváni na oběd či večeři do Ženevy. Obchodníci jim výlety nabízeli jako nezávaznou pozornost. Podle našeho zdroje zvláštní služby ministerstva obrany své šéfy několikrát upozornily na rostoucí pozice zahraničních firem v odborech ministerstva, které rozhodují o výběru dodávek pro Čs. armádu, avšak bezvýsledně. Marná byla i varování zpravodajců, že transformaci armády doprovázejí i v zahraničí pokusy o zkorumpování úředníků a že je nejvyšší čas vypracovat pojistky, které nebezpečí úplatků sníží na minimum. Poté, co zůstala bez odezvy upozornění, z nichž vyplývala přímá souvislost mezi zahraničními cestami či rekreacemi a uzavřenými kontrakty, aktivita zpravodajců ochabla. Jistí lidé, kteří ve federální armádě zbohatli, jsou podle zdroje LN dnes již za vodou. Kriminalisté zabývající se hospodářskou korupcí nám řekli, že některé pokusy o Kalouskovu diskreditaci ve sdělovacích prostředcích mohou souviset s jeho neúplatností, ale i s tím, že je umíněným zastáncem veřejných soutěží pro armádní zakázky. 
comment ČP nezvýhodňuje značky Praha (pin) - Česká pojišťovna nezvýhodňuje při uzavírání pojistných smluv žádnou z automobilových značek. Výše sazeb havarijního pojištění se podle ředitele Jakuba Hradce řídí pouze rizikovostí příslušné značky. Reagoval tak na dohady ohledně jejich tvorby. Z tohoto důvodu je podle něho i nižší pojistné na škodovky než třeba na mercedesy. Např. vozidel značky Škoda se u nás prodává mnohem více než jiných aut, což v konečném důsledku vedle ceny náhradních dílů a oprav ovlivňuje pojistné. Cena vozu a ostatní náklady a rizika se u všech značek promítají do sazby stejně. Na dotaz LN J. Hradec uvedl, že pojišťovna pravděpodobně nebude požadovat u nových dražších modelů škodovek fungující zabezpečovací zařízení. Jimi musí být v současné době vybavována vozidla v ceně nad půl milionu korun, informoval. Sazba pojistného na vůz Felicia není dosud stanovena, protože ČP nemá přesné údaje o ceně nového auta. 
news Pestrá nabídka aromatických látek Pražská firma AROCO očekává v letošním roce osmdesátimilionový obrat České Budějovice - Zhruba 80 miliónů korun by měl činit letošní obrat pražské firmy AROCO, specializované na výrobu vonných a chuťových látek. Jak řekl na agrosalónu Země živitelka Hynek Strnad, jeden z majitelů společnosti, pohybuje se průměrný zisk firmy kolem 15 % jejího ročního obratu. Společnost vyrobí za rok zhruba 1500 tun zboží, které nabízí v 800 druzích. AROCO zaměstnává 55 pracovníků s průměrným platem asi 7200 Kč. Přibližně 15 % zaměstnanců společnosti pracuje ve výzkumu, v budoucnosti se má jejich podíl zvýšit až na 30 až 50 %. V současnosti má firma 2400 odběratelů v České republice. Zhruba 20 % výroby odebírají likérky, stejné množství pekárny a také cukrárny. Největšími odběrateli AROCA jsou však Čokoládovny a akciová společnost Tabák, pro které vyrábí AROCO změkčovadlo pro tabákový stvoly, tzv. bonifikátor. V zahraničí představují tradiční zákazníky společnosti slovenské podniky, které odebírají 15-20 procent její roční produkce. Dalšími odběratelskými zeměmi jsou především země bývalého Sovětského svazu a Mongolsko, kam se vyváží chuťové látky do bonbónů. AROCO má v současnosti zhruba pět až šest miliónů korun pohledávek u odběratelů po lhůtě splatnosti. Dodávky zákazníkům netrvají podle H. Strnada déle než pět dnů. Počátkem letošního roku dokončila firma ve svém vysočanském závodě nákladem zhruba 14 miliónů korun novou výrobní halu, kterou zčásti využívá k destilacím a zčásti jako skladovací prostory. Firma AROCO vznikla v roce 1991 v souvislosti s restitucemi ze závodu Vysočany státního podniku Aroma Praha. Vyrábějí se zde především tresti do lihovin, limonád, sirupů a pečiva. Firma také produkuje cukrářské pasty. 
news IRA vyhlásila příměří Belfast - Irská republikánská armáda (IRA) včera oznámila, že zastavuje svůj ozbrojený boj za nezávislost Severního Irska na Británii. Jednostranné a ničím nepodmíněné příměří vstoupilo v platnost o půlnoci. Britský premiér John Major řekl, že je tímto vývojem velmi povzbuzen. Irská vláda označila rozhodnutí IRA složit zbraně za významný krok a historickou příležitost k ukončení násilí a zahájení rozhovorů o urovnání konfliktu v Severním Irsku. Jen několik hodin před vyhlášením příměří však našla policie na předměstí města Antrim zavražděného muže. Bezpečnostní síly v hrabství Tyrone zneškodnily silnou nálož a menší pumy explodovaly v západním Belfastu. Více na straně 6 - Neuvěřitelné se snad stalo skutkem 
caption Portrét naslouchajícího prezidenta Václava Havla dokončil včera na chodníku na Jungmannově náměstí v Praze neznámý americký umělec. Jako motiv použil fotografii Pavla Štechy, která v roce 1992 získala ocenění v soutěži World Press Photo.Foto Zdeněk Merta - LN 
description Na Casio s Mascou aneb Zlaté české ruce Už asi nikdo nezjistí, kolik se v naší republice prodalo kapesních digitálních diářů Casio. Tyto přístroje si získaly mnoho příznivců, jejich uživatelé však v řadě případů zapomínají na jednu základní věc - a tou je bezpečnost jejich dat. Ti, kteří si koupili modely bez možnosti připojení k PC, s tím nemohou dělat nic, ti ostatní ovšem ano. Po připojení speciálního kabelu a spuštění taktéž speciálního programu si mohou svá data uložit na disk osobního počítače a tak je zabezpečit před případnou ztrátou Casia nebo jeho poruchou. Takovýchto programů ale není mnoho a navíc svou kvalitou a komfortem obsluhy povětšinou nijak nevynikají. Mascu pro Windows, program liberecké firmy Merz, zvládne každý, kdo alespoň trochu ovládá Windows. Za 2200 Kč (bez DPH) získáte již zmíněný program a také kabel pro spojení Casia s PC. Stačí je jen vzájemně propojit, spustit Mascu, označit v diáři to, co si přejete přenést, a po chvíli se vám data objeví v počítači. Obdobně to probíhá i v opačném směru. Pomocí Mascy lze data v diáři i opravovat nebo vyhledávat a součástí programu je i export a import do dBase, Paradoxu a Lotus Organizer. Program umí spolupracovat s více než 20 typy digitálních diářů Casio (SF 4300 až SF 9700 a SF-R). Masca pro Windows je program, který sice má své drobné mouchy, ale svou funkci - přenos dat mezi Casiem a PC - plní dobře. Za dva tisíce korun je to trochu drahá, ale v každém případě dobrá investice do bezpečnosti vašich dat. -wig- 
topic_interv Otázka pro Jiřího Payna (ODS), předsedu zahraničního výboru sněmovny Podá Česká republika přihlášku do Evropské unie ještě před parlamentními volbami v roce 1996, nebo důvěřujete příští vládě, že tak učiní později? Dosud není ratifikována asociační dohoda ČR k EU, takže v současné době přihlášku ani podat nemůžeme. Její okamžité podání však stejně nic nevyřeší: podstatné je podat ji tehdy, aby na ni mohlo být bezprostředně reagováno. Dát přihlášku a potom deset let čekat je podle mě zbytečné gesto. V situaci, kdy vystřílíme prach, nám pak nezbude než čekat, až se někdo nad naší přihláškou zamyslí. Proto soudím, že bude vhodné žádat o členství v EU až v době, kdy budeme mít důvod si myslet, že odpověď přijde obratem - těžko říci, bude-li to do roku 1996. Pokud vím, vysoké procento občanů podporuje současný směr naší zahraniční politiky a bez výjimky všechny politické strany podporují členství ČR v EU. Takže ať volby v roce 1996 dopadnou jakkoli, s vysokou pravděpodobností lze říci, že na naší zahraniční politice vůči Evropské unii se nic nezmění. Není tedy třeba nikam spěchat. (haš) 
comment Obavy z rajčat Poznámka Petr Tomíček Poněkud rozpačitě odjížděla v pondělí ze Šumperka devatenáctičlenná delegace z partnerského hessenského Bad Hersfeldu. Kolem této návštěvy bylo ve městě nezvykle rušno. Na vysvětlenou: Šumperk je městem bývalých Sudet. Podle slov jeho starosty Ctirada Medlíka i dnes mezi některými skupinami obyvatel vládnou silné protiněmecké nálady. Přesto nikdo z organizátorů, kteří sestavovali třídenní program německé delegace, netušil, že se na poslední chvíli bude rušit slavnostní průvod městem. Výhrůžky spolu s plakáty podepsanými republikánskou stranou, kde se v moři hákových křížů vyjímala orlice cupující v drápech Českou republiku, starostu zneklidnily. Osvěžily se i vzpomínky na nedávné republikánské extempore v Terezíně. Němci se divili. Přijeli podepsat smlouvu o spolupráci a uviděli plakáty s krvelačnou orlicí a ostrými drápy. Tedy, zahlédli je jen koutkem oka, protože radnice téměř všechny mezitím strhla. Následně starosta vyškrtl z programu zmíněný průvod městem - v obavách z rajčatové války. Názory na toto rozhodnutí se různí. Méně početná skupinka městských zástupců stojí plně na straně starosty - s tím, že se město elegantně vyhnulo hrozícímu mezinárodnímu skandálu - ostatní se chtěli postavit republikánům a jejich souputníkům tváří v tvář. Je těžké odhadnout, co je lepší. Neustupovat nátlaku nepočetné skupiny radikálních nespokojenců by ale bylo nepochybně důstojnější. 
news Čína znovu hrozí Hongkongu Hongkong - Čínský parlament včera rozhodl, že hongkongský zákonodárný sbor a další volené instituce budou po převzetí ostrova od Velké Británie v roce 1997 zrušeny a že tam bude vytvořen nový parlament. Známá hongkongská poslankyně Emily Lau v této souvislosti řekla, že čínské rozhodnutí otřese důvěrou v Hongkong, a označila je za velmi špatný signál pro ostrov i pro svět. Dosavadní 60členná Zákonodárná rada je částečně volená a částečně jmenovaná. 
essay Rusové odcházejí - a přicházejí Michal Mocek Odsun ruských vojsk ze střední Evropy a z Pobaltí, který včera skončil, popisují ruští generálové především jako grandiózní vojenskou operaci s nárokem na přiměřené místo v dějinách. Vždyť za necelé 4 roky bylo do Ruska staženo 1.2 milionu vojáků včetně rodinných příslušníků. Jen z někdejší NDR bylo odsunuto 12000 tanků a 1400 letadel. I ruští politikové připomínají čísla: souhlas s odchodem z Německa otevřel cestu k půjčkám a úvěrům ve výši desítek miliard marek. Jen sám odsun a stavbu bytů pro ruské důstojníky dotovala německá vláda částkou 15 miliard marek. Ani u ruských novinářů, ani u veřejnosti to však velké nadšení nevyvolává. Všímají si spíše toho, že odchod byl příliš rychlý a že si jej prosadily i malé státy na hranicích Ruska. Jejich reakce na odchod z Evropy je názornou ukázkou toho, jak si Rusové představují demokratickou zahraniční politiku. U USA a snad ještě u Německa jsou ochotni akceptovat požadavky druhé strany. Aspoň pokud nejsou předkládány na jejich vkus příliš razantně, z pozice síly. Jednání menších států střední Evropy a Pobaltí chápou už jen jako úsilí trpaslíků vyhnat a ponížit velmoc. Ruský odchod má pro střední Evropu strategický význam. S posledním vojákem odtud mizí i nejvýznamnější nástroj ruského vlivu na celý region i na jednotlivé země. V nejbližších letech zde může Rusko počítat jen s působením přes tajné služby nebo prostřednictvím zbytků někdejších promoskevských politických elit. Díky své velmocenské roli však může v oblasti blokovat integrační procesy. Koncentrace sil na západní výspě Ruska, u Kaliningradu, na kterou v poslední době často upozorňují vojenští analytikové, zůstane pro nejbližší léta zřejmě jen papírovým tygrem. V Pobaltí zůstanou cizí ozbrojené síly skrytě ještě několik let. Ponorková základna v estonském Paldiski bude demontována až v září 1995, radarová stanice v lotyšské Skrundě o rok později. Mnohem déle však potrvá jejich závislost na ruském trhu a především na ruských surovinách. Ve střední Evropě a v Pobaltí byl ruský odchod výsledkem aktivity veřejnosti, jednoznačné politiky vlád a tlaku dalších mocností. Ne všude působily tyto faktory se stejnou intenzitou. V zemích bývalé sovětské střední Asie ohrožoval další hegemonii Moskvy především tlak zdola. Vyvrcholením společenské mobilizace bylo povstání v Tádžikistánu, které mířilo i proti místní exkomunistické vládě. Pro ostatní vlády oblasti to bylo dostatečným poučením. Ruská vojska jsou teď ve střední Asii přítomna na základě dvoustranných smluv nebo se souhlasem místních vlád. V Gruzii a v Ázerbájdžánu se proti dalšímu vlivu Moskvy postavila jak veřejnost, tak vláda. Obchody velmocí i obratně využitá vnitřní křehkost těchto států však ruským vojákům umožnily návrat. Rusové většinou přicházejí pod vlajkou mírových sil, ve funkci arbitra mezi protiruskou většinou a Ruskem (nebo ruskou armádou) podpořenou menšinou. Obdobný scénář lze vidět také v Moldávii. I když nyní se tam rýsuje možnost happy endu. Krokem k němu je chystané zrušení ruské 14. armády. Zvláštní cestou prošla Ukrajina. Ještě před rokem vedly ostré konflikty o vlastnictví vojenských zařízení bývalého SSSR a o přítomnost sovětských vojsk k obavám, že by se mohly rozhořet do velké války. Tento vládní kurz, který předtím podporovala velká část veřejnosti, byl však v červnových prezidentských volbách odmítnut. Nový prezident Ukrajiny se prosadil pod heslem spolupráce s Ruskem. Jen Bělorusku a Arménii se podařilo vyhnout větším sporům s Ruskem. Pás zemí podél jihozápadní a jižní hranice Ruska opustila vojska někdejší supervelmoci často jen symbolicky. Jako mírové síly, jako nájemci vojenských základen i na základě smluv jsou tam zase titíž důstojníci a tytéž pluky jako před zánikem SSSR. Jak hodnotit význam ruského úsilí o zajištění vojenské přítomnosti v blízkém zahraničí? Asi souvisí s celkovým hodnocením Ruska. Pohled na něj připomíná pohled do kaleidoskopu. Často stačí i nepatrná změna stanoviska, aby se obraz radikálně změnil. Své přívržence má poněkud konfuzní srovnávání Ruska s končící výmarskou republikou a zároveň s hitlerovským Německem v prvních letech expanze. Obhájce má i tvrzení, že Rusko prosazuje jen obvyklé a oprávněné zájmy velmoci a že jen nižší stupeň vývoje a okolnosti jej nutí používat méně obvyklých prostředků. A přitom jde možná jen o to, že se vnitřně rozvrácená země pokouší hledat svou stabilitu ve zvetšelých symbolech vnější moci. A že je cesta zatím otevřena jak pro výmarskou, tak pro normální velmocenskou variantu. 
caption František Benhart patří k několika našim spisovatelům žijícím a tvořícím rovnoprávně ve dvou jazycích a kulturách Foto archiv 
letter Komerční banka vypovídá... (LN 25. 8. 1994) Ačkoliv jsem pouze běžným nevelkým klientem Komerční banky a žádný termínovaný vklad u této instituce nemám, její jednání mne uráží. Nejsem žádný odborník v bankovnictví ani v obchodě vůbec, ale domnívám se, že existuje cosi jako riziko podnikání. To podle mne znamená, že v každém obchodě, tedy i v bankovnictví, se může časem ukázat, že smlouva kdysi oboustranně dobrovolně uzavřená je pro jednu smluvní stranu nevýhodná. V takovém případě je jistě možné po dohodě uzavřít smlouvu novou a lepší pro obě strany. Pokud však k dohodě nedojde, musí být, podle mého laického názoru, dodržena smlouva stará. Nepochybuji, že Komerční banka každého klienta, který nedodrží vůči ní smlouvu, požene k soudu, a tedy k odpovědnosti. Podle jednání představitelů banky a podle jejich projevů ve sdělovacích prostředcích se však zdá, že opačný případ, tedy nedodržení uzavřené smlouvy bankou, je činem nejen možným, ale dokonce záslužným vzhledem k akcionářům. Dokonce se dozvídáme, že drobné vkladatele už banka nepotřebuje, neboť může dostat peníze levněji ze zahraničí. Jak se tedy může drobný vkladatel této instituci bránit, zvlášť když si ona nechá své jednání podložit odbornou expertizou. Celá situace je obrazem staré Ezopovy bajky o myši a lvu. Lev si připadá zcela nezranitelný, neboť kdo z nás by šel do soudního sporu s institucí Komerční banky? Snad je ale již na čase, abychom se i my myši začali nějak bránit. Co kdybychom například v tomto týdnu ze solidarity s postiženými všichni zrušili svá konta a své vklady u této instituce. Já to tedy určitě udělám, neboť kdo mi zaručí, že další podobnou akcí nepostihne tato banka právě mne? Z dopisu Miloslavy Šimanové, Aš 
caption Jablonecký Horváth (vpravo) v souboji s jedním z žižkovských hráčů Foto Robert Zlatohlávek - LN 
sport Kvalitní Jablonecký oštěp Praha (nov) - Termín konání atletického mítinku Jablonecký oštěp '94 (6. září v 19.45 h) se přiblížil a jsou již známa jména soupeřů světového rekordmana Jana Železného. V Jablonci se představí světová špička kromě britské dvojice Backley - Hill, která měla v programu minulých dní navíc Hry britského společenství národů v Kanadě. I tak startovní listina zaručuje kvalitu, protože taková konkurence se schází jen na velkých atletických podnicích. V první řadě je to přemožitel Železného z ME v Helsinkách a stříbrný medailista Fin Räty, čtvrtý v pořadí Švéd Bodén, vítěz úterního mítinku v Berlíně Rus Morujev, další Švéd Wennlund, který nedávno vyhrál prestižní oštěpařský souboj Finsko - Švédsko, Němec Hecht, jeho krajan Michel, který se už spíše věnuje veteránským soutěžím, zajímavý irský rekordman McGough a druhý český reprezentant Steigauf. Jan Železný, kterého v září čekají ještě dva závody v Japonsku a zřejmě jeden v Belgii, se posledním pokusem na berlínském mítinku pravděpodobně dostal na druhé místo, ale výkon zůstal nepochopitelně nezměřen. Pak sice dostal možnost sedmého pokusu, který však na jeho třetím místě nic nezměnil. Nic podobného jsem za dobu svého závodění nezažil. Při úplně posledním hodu celé soutěže rozhodčí zapíchl měřidlo na správné místo dopadu, ale vytáhl ho dříve, než došlo k optickému změření. Když chtěl znovu najít stopu po mém oštěpu, postával jednou u pětaosmdesáti a podruhé u osmdesáti metrů... Atletická pravidla s takovým případem nepočítají a doplňkový pokus byl již nesmyslný, řekl Železný. 
sport Knoflíček II. poprvé v Baníku Benešov (šv) - Prvoligovou premiéru si ve středu odbyl 23letý útočník Baníku Ostrava Luboš Knoflíček. Ničím v sobě nezapře, že je bratrem bývalého čs. reprezentanta a nyní hráče Slavie Iva. Má obdobně štíhlou a vzpřímenou postavu, když je míč na opačné straně hřiště, vyklusává slepičími kroky, ale jakmile se objeví v jeho blízkosti, vyrazí dopředu jako kulový blesk. I dres s číslem 11 je pro jméno Knoflíček charakteristický. Snad jediným, čím se Luboš při utkání v Benešově odlišoval, byla černá nákolenka na noze. Před sezonou jsem byl na operaci menisku, kvůli které jsem nestihl letní přípravu. Já jsem na zranění smolař, a možná i proto jsem se objevil v lize až ve třiadvaceti letech. Ligu jsem totiž mohl hrát už na vojně v Banské Bystrici, ale lékaři mi zanedbali zranění kotníku a já celou dobu promarodil. Je jméno Knoflíček pro vás výhodou? Jak kdy. Někdy ode mne čekají lidé víc. V čem je podle vás Ivoš lepší? Má přesnější přihrávku, dokáže centrovat z křídel a prosadí se ve hře jeden na jednoho. V bojovnosti a rychlosti jsme na tom podobně. Už jste se potkali na hřišti? Jako spoluhráči nikdy. Od mládí jsem hrál v Šardicích, od dorosteneckých let v Baníku. Proti sobě jsme nastoupili jednou - loni ve druhé lize, kdy Ivoš hrál v Benešově a já hostoval v Havířově. Po pravdě řečeno, s Ivošem se moc nevidím, naposledy jsme spolu mluvili před třemi měsíci. Ani tedy nevěděl, že dnes nastoupím. 
essay Doma či nedoma? Poslední slovo Karel Moudrý Polistopadovou, a to naléhavou a pragmatickou otázkou bylo, kam se posunou hranice světa, pro zjednodušení nazývaného západní. Snílci div že nevěřili v zázrak proměny až někam za Ural, pesimisté s černou duší i se smyslem pro černý humor, jimiž jsou tradičně (a dodnes) komunisté vírou i povoláním, sýčkovali o politických i sociálních katastrofách - s přáním, aby hranice dvou světů zůstala zachována. Nelze se jim vlastně divit - svět v černé a bílé je přehledný a v jistém smyslu pro ně i bezpečný. Jenže - ten svět se zhroutil, není a už nikdy nebude. Vzniklo tehdy podivné a prázdné, co do obsahu, heslo o našem návratu do Evropy. Plamenné debaty končívaly obvykle hádkami, jakou rychlostí se tam vrátíme, přičemž v podtextu vždy bylo, jak rychle tam budeme - vůlí jiných a mocných - vráceni. S neuvěřitelnou lehkostí bylo oproti tomu odpuštěno Sovětskému svazu téměř všechno, co okupačně spáchal - jednou co osvoboditel, podruhé co bojovník proti kontrarevoluci - a hleděli jsme dále k zapadajícímu slunci a ptali se až do úplného omrzení, kdy se vrátíme? Na starém keltském (a předtím bůhví jakém) území, na území starých Slovanů a pozdějších královských rodů, na území, kde se prostě musely střetávat politické, hospodářské i kulturní dějiny starého kontinentu, jsme si nebyli jistí ani minulostí, ani přítomností, ani současností. Natož pak budoucností. Se zkušeností dvacátého století - zbytečného obětování ve jménu úlitby Hitlerovi - a následného osvobozovacího jaltského plánu - můžeme mít v sobě pochopitelnou nedůvěru v politické i vojenské čachry a běsnění, ale kde se bere ta věčná nedůvěra, vyjádřená dokonale v naší národní hymně, v níž se ptáme, kdeže domov náš? Zakoupil jsem za tímto účelem kdysi knížku textů Hymny světa - nebo tak nějak se to jmenovalo - a nenašel tam jedinou podobnou té naší. Národové světa - a to i v případech k zamyšlení - hřímají zásadně o své velikosti a nepochybují pranic o své existenci a jejím opodstatnění. Ve věčném traumatu - jsme-li u nás doma skutečně doma, zapomněli jsme hravě, že jsme pořád doma ve světě (přesněji na této planetě), natož pak v Evropě. Jelikož se může stát všechno (viz pád komunismu), nemáme nikde, a nikdy mít nebudeme, záruku, že svobodu máme zaručenu pojišťovacím agentem na dobu smluvně sjednanou. To by nás ovšem nemělo zneklidňovat - zřekne-li se nás znovu někdy v budoucnosti politický svět i politická Evropa - nepůjde, jako nešlo, o ztrátu příslušnosti k dějinám - i těm dnešním. Odehrála by se, řečeno prostě, jen další nesmírná všivárna. Dnes - a proč bychom se netěšili - všechno naznačuje, že dochází k pravému opaku. Hranice bývalého Západu se posouvají a zdá se, že definitivně - na východní hranice České republiky. Kam budou jednou sahat dál - to ví dnes pouze Sibyla. Případně další k tomuto účelu povolaní pracovníci. 
overview Z okresů Příbram - Příbramská firma Pansy - Roli ve svých chráněných dílnách vytvořila pracovní příležitosti až pro 25 zdravotně postižených občanů. Podle vedoucího odboru trhu práce Úřadu práce Příbram Milana Cízla je v dílně, která má v současné době práci pro 11 lidí s těžším zdravotním postižením, zatím zaměstnáno devět osob. Díky pochopení městského úřadu, který firmě letos zdarma pronajal část prostor bývalých městských jeslí, tady v červenci s minimálními úpravami otevřeli šicí dílnu. Zaměstnanci šijí pracovní oděvy, jednoduché výrobky pro nemocnice (např. roušky), opravují nemocniční lůžkový materiál apod. Jednorázově dotuje úřad práce jedno takové pracovní místo 60 tisíci Kč. Dalších 25 lidí s těžším zdravotním a mentálním postižením zaměstná příbramská firma Modrá hvězda Tamp v chráněné dílně, kterou otevře ve druhém pavilonu jeslí na podzim. Budou se tady provádět drobné montáže plastových výrobků. Kolín - Ke konci minulého týdne evidoval kolínský úřad práce 185 uchazečů o zaměstnání z řad mladistvých a absolventů škol. Podle Miluše Luňákové z odboru trhu práce však největší nápor žadatelů očekávají v následujících dvou týdnech. Úřad práce kromě praktikantských míst nabízí i rekvalifikační kurzy. Osvědčil se způsob, kdy uchazeč o zaměstnání na základě příslibu zaměstnavatele absolvuje už konkrétní rekvalifikaci. Kromě oborů, jako je například účetnictví, práce s počítačem, kuchař a servírka, zajistí úřad také individuální proškolení podle speciálních požadavků. 
news Libovější prasata na domácí trh Brno (škr) - Ustavení konsorcia osmi chovatelských, zpracovatelských a obchodních firem Hysus, které chce vyšlechtit na Vysočině prase s větším podílem libového masa s lepší vůní a barvou, povolilo ministerstvo pro hospodářskou soutěž. Oznámil to tiskový mluvčí ministerstva Jaromír Blažke. Jak uvedl, cílem sdružení není snaha omezit přístup na trh ostatním konkurentům. Členy konsorcia jsou např. firma Kostelecké uzeniny, Agrofarm a Agrovysočina. Podíl libového masa u prasat chovaných v ČR činí 45 až 50 procent při porážkové hmotnosti 110 až 120 kg, zatímco jinde dosahuje až 55 procent. 
news Severní Irsko slaví naději na mír Londýn - Bezpodmínečné a jednostranné příměří Irské republikánské armády (IRA) vstoupilo v noci na včerejšek v Severním Irsku v platnost. Členové proirské katolické komunity v západním Belfastu vyšli po půlnoci, kdy dostaly jednotky IRA příkaz k ukončení operací, do ulic. V katolické čtvrti vyjely za troubení klaksonů stovky automobilů s jásajícími posádkami. Na plot opevněné policejní stanice v belfastské Springfield Road připevnili místní radní vlajku s irskou trikolorou. Více na straně 6 
news Jirkovská vyhláška o ovzduší už platí Jirkov - Napomenutí může být od včerejška uloženo občanům Jirkova na Chomutovsku, kteří budou ve vymezené zóně topit uhlím, přestože mají podmínky pro topení jiným: ekologicky výhodnějším způsobem. Chomutovský okresní úřad platnost vyhlášky, která byla přijata letos v březnu, pozastavil s tím, že jde nad rámec tehdy platného zákona o ovzduší. Starosta Filip Škapa k tomu včera řekl, že mezitím se právní úprava změnila a také jirkovské zastupitelstvo vyhlášku novelizovalo podle připomínek ministerstva životního prostředí. Ve vyhlášce se mj. stanoví, že od 1. září příštího roku mohou být již fyzickým osobám uloženy pokuty ve výši 1000 korun a právnickým osobám ve výši 2000 korun. 
news Pražská konference o čisté energii Praha - V rámci programu Evropské unie THERMIE, zaměřeného na podporu nových, čistých a nízkoztrátových energetických technologií, se ve dnech 26. - 27 . září uskuteční v Praze konference o využívání technologií kombinované výroby elektrické energie a tepla (kogenerace). Referáty přednášejících budou věnovány především malým kogeneračním jednotkám, jejich technice a hlavně možnostem jejich tržního uplatnění v západní, střední i východní Evropě. V ČR se kogenerace využívá v mnohem menším rozsahu než v západoevropských zemích. Proto tu existují značné možnosti jejího uplatnění v průmyslu i v centrálním vytápění. 
news J. Beza v brněnské věznici Brno (luč) - Soudce okresního soudu ve Zlíně uvalil ve středu vazbu na čtyřiačtyřicetiletého podnikatele Jiřího Bezu a jeho spolupracovníka, třiadvacetiletého Davida Čechmánka. Vzápětí poté byli eskortováni do bohunické vazební věznice. Jak jsme včera informovali v LN, oba muže vydala ve středu slovenská strana k trestnímu stíhání v České republice. Jiří Beza, David Čechmánek a František Čuba jsou stíháni pro trestné činy vydírání, jichž se měli dopustit v únoru a květnu tohoto roku. V případě prokázání viny jim hrozí trest odnětí svobody od pěti do dvanácti let. 
news USA chtějí zatknout haitského diktátora Washington/Buenos Aires - Šéfa haitského vojenského režimu generála Raoula Cédrase zatknou americké jednotky, které se vylodí na Haiti. Prohlásil to ve Washingtonu náměstek ministra zahraničí USA Strobe Talbott. Náměstek ministra obrany Spojených států John Deutch upřesnil, že vojenský kontingent, který by měl invazi na Haiti podniknout, bude sestávat převážně z jednotek USA. Američané počítají s asi 10000 vojáky. Doplňovat by je mělo kolem 1000 příslušníků ozbrojených sil většinou z karibských zemí. USA před časem haitské juntě pohrozily vojenskou akcí, pokud neodstoupí. Bývalý americký prezident George Bush se podle svého včerejšího prohlášení staví k hrozící invazi na Haiti kriticky. 
collection Papež prý se Sarajevem počítá Vatikán/Pale - Papež Jan Pavel II. stále doufá, že bude moci příští týden navzdory nejistotám navštívit Sarajevo. Věří, že v příštích dnech dostane záruky bezpečnosti pro lidi, které chce v bosenském hlavním městě navštívit. Řekl to včera vatikánský mluvčí J. Navarro-Valls. Papež se prý chce setkat s pravoslavnými Srby, se zástupci Muslimů i katolických Chorvatů. Více než 96 % bosenských Srbů se o víkendu vyslovilo v referendu proti mírovému plánu pro Bosnu. V Pale u Sarajeva to včera oficiálně oznámil předseda volební komise Petko Čančar. Referenda se zúčastnilo 91.04 procenta všech oprávněných voličů. Nad Sarajevem byl včera zasažen třemi dávkami z malé ruční zbraně vrtulník OSN. Po incidentu musel nouzově přistát na sarajevském letišti. Nehoda si nevyžádala žádné oběti. Oznámil to mluvčí Ochranných sil OSN. Jedním z hlavních prostředků pro řešení krize v Bosně je uchovat soudržnost členů kontaktní skupiny, zejména mezi Evropany a Američany. V Paříži to včera řekl francouzský ministr obrany F. Léotard. Jeho názor podpořili i premiér Edouard Balladur a ministr zahraničí Alain Juppé. Jak uvedli, Francie nevylučuje zmírnění sankcí proti Jugoslávské svazové republice (JSR). Požaduje však, aby na blokádu JSR proti bosenským Srbům dohlíželi mezinárodní pozorovatelé. 
news Zlatá horečka po makedonsku Veliké pátrání v údolí Vardaru po dvou tunách zlata maršála Rommela Bělehrad - Podobně jako v Čechách se také ve vzdálené balkánské Makedonii rozhořela zlatá horečka, jejímž cílem je nalézt poklad ukrytý na konci druhé světové války na lepší časy ustupujícími německými vojsky. Podle makedonského tisku nejde o žádnou maličkost, nýbrž o zlatý poklad, který na makedonském území skryl německý polní maršál Rommel, když v roce 1943 po neúspěších v severní Africe ustupoval údolím řeky Vardaru. Makedonský večerník Večer doplňuje, že Rommel zakopal na makedonském území asi dvě tuny zlata, tedy část pokladu, který naloupil za vojenského tažení v severní Africe. Učinil tak v obavě, aby se jej nezmocnili jugoslávští partyzáni, kteří operovali podél horských průsmyků. Pátrání se soustřeďuje do okolí jihomakedonského města Štipu nedaleko archeologické lokality Suvo grlo, které proslulo římskými vykopávkami z počátku našeho letopočtu. Monopol na hledání pokladu si vyhradilo makedonské vojsko a policie, která jej zatím nenalezla, ale zato již prý zničila těžkou terénní technikou několik antických památek. Makedonské úřady se však nevzdávají a ministerstvo vnitra drží lokalitu pod klíčem. To jen rozpaluje obrazotvornost místních obyvatel, kteří se vydávají za pokladem na vlastní pěst a kopají tam, kudy podle tehdejších očitých svědků Rommelova armáda procházela. I oni se ale mohou vykázat jen náhodnými úspěchy v podobě zlatých mincí a klenotů, jejichž hodnota se ale s velikostí očekávaného nálezu nedá srovnat. Podle místních obyvatel jsou takové objevy časté a nepříliš překvapivé. Ví se totiž, že početná židovská komunita ukryla své jmění za druhé světové války po domech, zahradách a dvorech Štipu v obavě z deportací. K těm skutečně došlo v roce 1943 a téměř nikdo se z vyhlazovacích táborů nevrátil, aby si je znovu vyzvedl. Podobně zanechali v zemi malé poklady příslušníci turecké menšiny, kteří museli po osvobozovací válce balkánských států proti Osmanské říši makedonské území počátkem dvacátého století opustit. Zlatá horečka se mezitím šíří po Štipu a širším okolí. Pověsti o pokladech lákají především nyní, kdy následky sankcí proti Jugoslávii vyvolaly u vnitrozemského jižního souseda masovou nezaměstnanost a prudký sociální a společenský pokles, píše makedonský tisk a dodává, že za normálních okolností by stěží tolik lidí podlehlo vidině rychlého zbohatnutí. 
invitation Výstava Golem kráčí Židovským městem, která byla včera zahájena v pražském paláci Kinských, je třetí přehlídkou židovského umění minulého století otevřenou v Praze po roce 1948. Žánrové obrazy z židovského ghetta, sklo, svícny, talíře, oblečení a především portréty pocházejí z pražského Židovského muzea, jehož sbírky se začaly utvářet již na počátku tohoto století a rozrostly se po prvních deportacích Židů v roce 1941, kdy vznikla potřeba některé vzácné předměty uchovat. Kromě známých jmen (Adolf Kohn, Emil Orlik, Jan Minařík ad.) zde najdeme četná díla anonymních autorů. Fotografie reprodukuje Maislovu ulici v místě dnešní Pařížské ulice od Adolfa Kohna z roku 1890. V rámci expozice připravilo Židovské muzeum čtyři přednášky, které se budou konat každé úterý (od 6. září) v 17 hodin v paláci Kinských. (lin)Foto archiv 
invitation Jak projektovat pro děti? Rostislav Švácha Autor (nar. 1952) je historik umění, působí v Ústavu dějin umění Akademie věd Přehlídka mateřských školek postavených během posledních let ve velikém německém městě se zdá být téma přitažlivé spíše pro pedagogy, sociology a psychology než pro milovníky architektury. Na výstavě Mateřské školky: Moderní architektura z Frankfurtu nad Mohanem v Národním technickém muzeu v Praze si však nejvíce přijdou na své ti posledně jmenovaní. Přitáhnou je sem díla Rakušana Friedensreicha Hundertwassera, Japonce Toya Ita nebo Angličana Petera Wilsona. S hostitelským muzeem a německým Werkbundem výstavu připravila Projektová skupina mateřských škol při frankfurtském magistrátu. Od roku 1985 postavil Frankfurt asi třicet školek, jejichž projekty vypracovali podle směrnic uvedené skupiny výborní architekti z Německa i ze světa. Daný byl počet dětí (sto) a plošná výměra (650 metrů čtverečních). Otázka formy a stylu zůstala na architektech. Zda by si děti více přály lákavé metafory dětského světa (cirkus, zámek, parník), zda by si spíše nezasloužily nejkvalitnější soudobou architekturu bez ohledu na její prvoplánovou přitažlivost, anebo zda by je architektura jejich školek neměla hlavně vychovávat ke skromnosti, pravdymilovnosti a k ekologickému myšlení, na to se zatím nenašla jednoznačná odpověď. V doprovodných textech a ve speciálním německo-anglickém čísle revue Archigrad (prodává se za sto korun) se o tom píše leccos zajímavého. Osmnáct projektů se na výstavě představuje axonometrickými kresbami, sedm pak podrobnější dokumentací včetně fotografií a trojrozměrných modelů. Zaujme Hundertwasserova ekologická variace na jeho známý vídeňský dům: terasovitý zámek s humornými věžičkami a sloupy a se střechami porostlými trávníkem. Obloukový útvar školky napolo zapustil do země také Toyo Ito. Klikaté pásmo stanovitých přístřešků se u něj točí kolem osmiboké dřevěné věže. Julia Bollesová a dnes velmi ceněný Peter Wilson si pro volně tvarované tělo své školky vybrali pozdní Le Corbusierův styl z údobí kaple v Ronchamp. V detailech jsou jejich citáty z Le Corbusiera snad až příliš doslovné, ale v celkovém tvaru jim spíše než kaple vyšla z rukou ponorka U 2. V týchž padesátých letech jako tým Bollesová-Wilson hledal inspiraci pro svou školu Němec Andreas Keller. Příznivcům střídmějších směrů v dnešní architektuře doporučuji dílo německých architektů Hanse Kollhoffa a Helgy Timmermannové. Jejich neomítnutá cihlová školka ve tvaru schodů výborně evokuje, ale v ničem neimituje klasickou modernu z první poloviny století. Mateřské školky: Moderní architektura z Frankfurtu nad Mohanem. Národní technické muzeum v Praze, 16. srpna - 18. září. 
review Pocta katedrále po čtyřech stoletích Petr Veber V centru týdenního festivalového programu Pocta katedrále stanuly dva neokázalé komorní koncerty. Ten úterní byl neotřele monotematicky sestaven z hudby, která zněla u svatého Víta kolem roku 1600 za císaře Rudolfa II. Pro chystaný televizní naučný pořad poslouží záznam večera jistě velmi názorně. Je nepochybné, že spolupracující vokální a instrumentální soubory Duodena Cantitans, Capella Rudolphina a flétnový Michael Consort se pod vedením muzikologa Petra Daňka úspěšně propracovávají ke špičce rozšiřujícího se domácího spektra mladých nadšenců staré hudby: po vzoru zahraničních průkopníků neortodoxně hledají historickou autenticitu interpretačního přístupu k ní. Profil Daňkovy spolehlivě a nenápadně zpívající Duodeny nevytváří přitom nějaká oslňující vokální kultura, tak obdivovaná u řady zahraničních profesionálů, jako spíše nezanedbatelná muzikologická erudice, soustřeďující se na detailně hudebně promyšlené oživení dosud netištěných pramenů české renesance. K věrohodnosti úterního vystoupení Duodeny Cantitans i obou dalších těles ovšem nemalou měrou přispěly i skladby hravě interpretované varhaníkem Jaroslavem Tůmou. Sympatický dojem zanechal rovněž čtvrteční koncert mladého teplického souboru Musica Florea s díly sedmnáctého století. Instrumentální projev musí být v raně barokním repertoáru exaltovanější - a skutečně: hra smyčců s continuem ve své zdrženlivé robustnosti a neustálém výrazovém odstiňování působila dostatečně poučeně a suverénně. Atraktivní byla přes nepatrná zaváhání samozřejmě účast trumpetisty, a to zvláště tam, kde se lesk trubky pojil v latinské duchovní hudbě se sólovým zpěvem. Svěžím hlasem vládnoucí sopranistka, která zůstala bohužel v anonymitě, přispěla k dobrému, neakademickému dojmu i svou interpretací českých duchovních písní. Pocta katedrále - Duodena Cantitans, Capella Rudolphina, Michael Consort. Kostel Všech svatých, Praha, 30. srpna. Pocta katedrále - Musica Florea. Kostel Všech svatých, Praha, 1. září. 
caption Vůdce irské nacionalistické strany Sinn Fein Gerry Adams na včerejší tiskové konferenci. Poté, co byl v severním Belfastu zavražděn civilista katolického vyznání, vyzval Adams protestantské ozbrojené skupiny, aby následovaly příklad IRA a složily zbraně.Foto Reuter 
collection Krátce Černínský palác v Praze na Hradčanech, v němž sídlí ministerstvo zahraničních věcí ČR, bude dnes zpřístupněn veřejnosti. Reprezentační místnosti paláce budou otevřeny pro všechny zájemce od 10:00 do 17:00. Přestože starostové obcí Liblice a Čečelice na Mělnicku neuzavřeli se základní školou v Byšicích dohodu o zajištění povinné školní docházky, žádnému z přespolních žáků z těchto obcí nebylo 1. 9. bráněno vstoupit do školy. Řekla to ředitelka školy K. Kuncová. Dementovala tím zprávu TV Nova, že 1. 9. nebylo do školy vpuštěno 77 přespolních žáků. 
news ODA: Pražským lídrem Michal Prokop Z politické scény Praha (mrk) - Náměstek ministra kultury Michal Prokop byl včera oficiálně vyhlášen lídrem ODA v pražských komunálních volbách. Hlavní město by podle Prokopa mělo být nejen všestranným centrem státu, ale hlavně domovem milionu Pražanů. ODA proto bude v případě volebního úspěchu podporovat řádné hospodaření s majetkem, vytvoření více městských center na rozdíl od současného monocentrického modelu, obnovení důvěry občanů v instituce a stanovení neměnné struktury kompetencí a rozpočtových pravidel v Praze. Podle Prokopa věří ODA v takový volební výsledek, který by jí umožnil reálně uvažovat o postu primátora. Na rozdíl od jiných měst, kde se počítá se vstupem do volebních koalic, bude ODA v Praze spolupracovat pouze s oblastním sdružením majitelů domů. 
news Kubánsko-americké hovory bez pokroku New York - Bez zjevného pokroku skončila ve čtvrtek jednání Spojených států s Kubou o problémech ve vzájemných vztazích. Diplomaté označili jednání za pracovní, profesionální, seriózní a užitečné, ale nemohli uvést žádný konkrétní výsledek. Vedoucí kubánské delegace uvedl, že delegace USA během jednání nezměnila své stanovisko a že také on při jednání opakoval postoj Havany při každé příležitosti. Podstata problému nynějšího jednání obou zemí spočívá v tom, že USA nechtějí hovořit o ničem jiném než o kubánských uprchlících a o možných formách legální emigrace Kubánců do USA, zatímco kubánská delegace žádá širší jednací agendu. 
news Interrupce v Polsku nadále ilegální Varšava - Poslancům polského Sejmu se včera nepodařilo přehlasovat veto prezidenta Lecha Walesy na novelizaci trestního zákona umožňující částečnou liberalizaci umělého přerušení těhotenství. Pro odmítnutí Walesova veta hlasovalo 232 poslanců, proti bylo 157 a 22 se zdrželo hlasování. K přehlasování prezidentského veta je podle polské ústavy nezbytná dvoutřetinová většina, která včera činila 274 hlasů. Výsledky hlasování znamenají, že v Polsku budou i nadále interrupce legálně téměř nemožné. 
essay Ekologickému chování má stát pomáhat Se zájmem sleduji, jak se pan premiér snaží vyrovnat s ekologickými problémy pomocí teze, že když došlo k politickému a hospodářskému uvolnění, stačí to ke zlepšení životního prostředí (LN 29. 8. 1994). Že to není pravda, ukazuje příklad USA, kde do 60. let docházelo k ekologickým katastrofám, a až v 70. letech se projevila ona odpovědnost v rozhodování milionů jednotlivců a situace se začala na jejich nátlak zvolna zlepšovat. Je to ukázka toho, že tržní hospodářství působí na životní prostředí nejprve destruktivně, a teprve pak se lidé mohou poučit z důsledků a začít něco dělat. Není pravda, že tržní systém svou hospodárností automaticky šetří přírodu. Téměř vždy je levnější vzít surovinu z přírody, než ji získat recyklací, vypustit odpad do přírody, než ho nějak dál zpracovat. Je jistě výhodné vyvážet elektřinu, dřevo nebo vápenec do zahraničí. K tomu, aby tržní systém mohl vstoupit i do této oblasti, je potřeba internalizovat tzv. ekonomické externality: třeba u vytěženého dřeva i rekreační hodnotu lesa; čistý vzduch, který les vytvářel; vodu, kterou zadržoval; biologické druhy, které v něm žily. Nebo u vyvezené elektřiny následky škodlivin, vypuštěných při její výrobě, na zdraví lidí. Žádný podnikatel tohle neudělá, dokonce i když má s ekologií dobré úmysly. Vždyť by se znevýhodnil proti konkurenci. Ani k takovému rozhodování nemá kvalifikaci. Čeká prostě na příslušnou legislativu. Není pravda, že ekologičtí odborníci popírají vliv rozhodování jednotlivců na životní prostředí. Pouze chtějí, aby stát tyto jedince skutečně zastupoval a aby jeho legislativa a další opatření odrážela jejich zájmy. Nedovedu si představit, jak jinak by ekologické zájmy a rozhodnutí jednotlivců přenášel do chování trhu. Stát tedy nemá úlohu doplňkovou, ale zprostředkovatelskou. Např. já jako matka alergických dětí mohu jednat bezprostředně tržně jedině tak, že budu kupovat drahé homeopatické léky a navštěvovat zázračné lékaře. Ale pokud chci myslet dál a jednat tržně tak, že si budu vybírat výrobky šetřící energii a přírodní zdroje, že budu jezdit na kole, a ne v autě, že budu co nejméně zatěžovat životní prostředí, pak bych prosila stát, aby mi to umožnil: příslušnou legislativou, označováním ekologicky čistých výrobků, cyklistickými stezkami místo přebujelé sítě dálnic, recyklací odpadů místo spaloven atd. A pokud to stát nedělá, vyvodím z toho důsledky jako volička. Není pravda, že minulé období přesvědčivě ukázalo, že aktivity státu, vědců či iniciativ jsou v této oblasti neúčinné. Za totality se stát o nic takového nesnažil a vědci ani iniciativy neměli možnost do toho zasahovat. A naopak úloha státu, vědců a iniciativ v současných západních zemích je v těchto otázkách zcela zásadní. Představují totiž nástroje, kterými se demokratická vůle většiny přenáší do reálného hospodářství dané země. Z dopisu Evy Hauserové, Praha 
news Oblastní sněm brněnské ODS dospěl ke kompromisu Brno (škr, mlp) - Brněnský primátor Jiří Horák ani jeho náměstek Luděk Zahradníček nebudou na kandidátce ODS do Zastupitelstva města Brna. První místo na této kandidátce zaujme bývalá poslankyně Federálního shromáždění Dagmar Lastovecká, na dalších místech se střídají zástupci obou dosud znesvářených křídel brněnské ODS. Rozhodl o tom včerejší sněm, který schválil kompromisní návrh připravený komisí v čele s Milanem Uhdem. Primátor Horák i náměstek Zahradníček údajně sami odstoupili od kandidatury v komunálních volbách poté, kdy se jejich setrvání stalo posledním sporným bodem při jednání. Na volitelných místech kandidátky není nikdo z dosavadních členů zastupitelstva za ODS. Sněm potvrdil ve funkci minulý týden zvoleného předsedu oblastní rady R. Poláška. Rada má celkem jedenáct členů, z nichž šest reprezentuje tzv. primátorské křídlo. Podle R. Poláška bude dohoda platit do té doby, než se ze dvou proudů brněnské ODS stane jeden. M. Uhde připustil, že se zde mohou projevit jiné dva proudy: jeden pro dohodu a druhý proti dohodě. Na dotaz LN, jak by řešil situaci, kdyby přetrvaly neshody, M. Uhde řekl, že o tom nebude spekulovat. 
sport Za Spartu pykal Vrabec Čtyři trenéři hráli proti svým bývalým svěřencům Praha (ber) - Žižkovští fotbalisté se čtvrtečním vítězstvím nad Jabloncem vrátili na čelo ligové tabulky, ale na tribunách tento počin sledovaly necelé tři tisíce diváků. Na nejnižší návštěvě 5. kola se určitě podepsala i skutečnost, že zápas kolidoval s přímým televizním přenosem neméně atraktivního utkání Cheb - Sparta... Viktoria nastoupila k utkání po pondělní porážce se Spartou se dvěma změnami v sestavě. Na lavičce zůstal Vrabec a pouze místo náhradníka zbylo už zase i na kanonýra Krejčíka. Do sestavy místo nich naskočili Slováci Jančula a Majoroš. Už po utkání se Spartou jsem řekl, že jednotlivci, kteří chybovali, ponesou odpovědnost, řekl žižkovský trenér Kotrba především na adresu Vrabce. Jablonec nastoupil prozatím bez nového hráče Urbana ze Sparty, který se nestačil se spoluhráči ještě ani pořádně seznámit. Trenér Pešice: S Urbanem do sestavy počítám, proto sem přišel. V Jablonci se však objevil teprve den před utkáním a bylo by neuvážené, aby hned nastoupil. Chtěl jsem jej nasadit během hry, ale její průběh mi to nedovolil. V uplynulém ligovém kole nastupovali hned čtyři trenéři proti svému někdejšímu celku: brněnský Uličný proti Zlínu, Brückner z Drnovic proti Olomouci, chebský Jarabinský proti Spartě a taky Kotrba přišel vloni touto dobou na Žižkov z Jablonce. Vítězstvím ve druhé lize hráči Jablonce získali sebevědomí. Ze dne na den tam dochází k velkým změnám a i v Praze přesvědčili, že jsou těžkým soupeřem, říká Kotrba o svých bývalých svěřencích. 
news Půjčování obrazů z Bojnického oltáře nepůjde asi hladce Bratislava/Praha (ir) - Zastupující ředitel Národní galerie v Praze Martin Zlatohlávek je připraven jednat s ředitelem Slovenské národní galerie (SNG) Jurajem Žárym v záležitosti Bojnického oltáře. Ministři Pavel Tigrid a Ľubomír Roman sice při svém úterním setkání v Praze nedospěli ke konkrétnímu termínu výměny oltáře za deset gotických obrazů ze sbírek SNG, ale klíčové vyjednávání o následných zápůjčkách děl mezi muzejními institucemi obou zemí přesunuli z mezistátní úrovně na vedení těchto institucí. Jsem rád, že ministři přenechali jednání o tzv. zápůjčkách odborným institucím. Toto východisko je pro nás přijatelné, uvedl Zlatohlávek včera pro LN. Juraj Žáry nebyl naopak vzápětí po jednání ministrů s jeho výsledky spokojen. Nemám zatím oficiální informace, ale podle mého názoru lze těžko uvažovat o tom, že by ředitel Bojnického muzea chtěl půjčit oltář, nejvýznamnější část svého sbírkového fondu, zpět do České republiky, řekl nám ve středu. Ředitel Bojnického zámku Ján Papco, který bude třetí stranou jednání, je v těchto dnech na dovolené. 
caption Postupimské náměstí, kde stojí osiřelý stánek Itala Johna s NDR-suvenýry, bylo ve 30.letech tak rušné, že sem byl umístěn první dopravní semafor. Do roku 1998 zde má společnost Daimler-Benz vystavět obchodní a kulturní centrum. Pozemek ( 60000 m2) koupila za 92 milionů marek.Foto 
caption Abel Posse inicioval spolu s ambasadory jihoamerického kontinentu a Španělska a Portugalska honorovanou Cenu Iberoameriky pro české vysokoškolské studenty - s cílem motivovat zájem o poznání iberoamerické kultury a problematiky. Podporuje spolu se španělským velvyslancem Bermúdezem Ústav iberoamerických studií na Karlově univerzitě, časopis Iberoamericana pragensia a šíření i výuku španělštiny vůbec...Foto 
essay Vít Urban Autor (nar. 1943) je hispanista, překladatel, působí v Českém rozhlase Páni radní mnoha českých měst mají problémy s prostitucí. Patrně již zapomněli, že existuje instituce, která poslouží jako vzor ideálního řešení a která se vždy dokázala vyrovnat s nároky na efektivitu, spolehlivost fungování i míru bordelové neřesti - armáda. Kdekoliv na světě a za jakéhokoli režimu. Řešením je v tomto případě přilákání nepřítele do vlastních řad. Vojsko si pak nemusí kradmo odskakovat, ale přímo může pohodlně využívat služeb systému. A vše zůstává pod kontrolou. To je zhruba návod, který roku 1973 nabídl peruánský spisovatel a pozdější prezidentský kandidát MARIO VARGAS LLOSA (1936) v románu PANTALEÓN A JEHO ŽENSKÁ ROTA, jehož českou verzi převzalo od zanikajícího Odeonu nakladatelství ERM. Škoda, že jsme museli na tento román čekat tak dlouho, ale v sedmdesátých letech bylo ono vtipné dílko nepublikovatelné: lidová armáda by tenkrát určitě po vzoru našich lidových hasičů vznesla protest proti zesměšňování anebo by chtěla také. Druhá smůla je v tom, že ne každý bude natolik zdatný, aby se dokázal prosekat amazonskou houštinou vojenských hlášení, pořadů Radia Amazonas, novinářských reportáží a přeskakujících dialogů. Ale pokud čtenář dokáže vypít tento peruánský koktejl až do dna, může si pochutnat a bez obav z kalného rána počítat s báječně povznesenou náladou. To platí i pro ctihodné konšely poučující se o geniálním systémovém řešení, k němuž se Vargas Llosa nezištně dopracoval ve prospěch větší bojeschopnosti peruánského vojska. Je však smutnou a známou skutečností, že Vargas Llosa strávil středoškolská léta na vojenském gymnáziu v Limě a že armádní mašinerii k smrti nenávidí. Je to patrně také důvod, proč jeho geniální projekt jakéhosi létajícího vojenského nevěstince v příhraničních pralesích peruánskobrazilské Amazonie trpí povážlivými trhlinami. Jsou taktéž systémového rázu, neboť příslovečný lidský faktor rozhodně nelze považovat za přehlédnutelnou marginálii. A u vojska už vůbec ne. Situace je opravdu prekérní. Neúspěšnost projektu je dána vysokou mírou jeho úspěšnosti mezi vojenskými i civilními masami bez rozdílu tříd, hodnosti, barvy pleti i vyznání. Upovídané masy nemohou konspirovat, kdežto sexuální suchar a loajální snaživec Pantaleón musí. Zadání z míst nejvyšších zní jednoznačně: vybudovat pojízdný nevěstinec za respektování principu naprostého utajení. Lehko se řekne, ba i lehko vybuduje. Ale dodržet pravidla konspirace, když jsou ve hře ženské a když je pracovní schéma vystaveno tlaku sexuálních podvyživenců či baživců, toť úkol vskutku nadlidský. Jen zkusme objektivně odhadovat - a také se odhady řídit: kdy, kde, kdo s kým, jak často a jak dlouho?! A pokud se navíc ještě zamilujete nebo pokud se do toho přimíchá pseudonáboženská lidová mystika, je o průšvih postaráno. Ovšem díky za mystické třeštění a za Pantaleóna, alespoň je to na koho svést. Konspirace se vydařila, nic se nestalo, čacký voják dál sedí sám v poli, sní a jako vždy čeká na šťastnou příležitost. Ponaučení je jedno: každá systémová změna je v rozporu se systémovým pravidlem, tudíž neproveditelná. Švejk to asi věděl. Pantaleónovy trampoty určitě nezaujímají v dosavadním díle Vargase Llosy (česky vyšly texty Město a psi, Zelený dům a Válka na konci světa) místo klíčové. Ale jsou čtenářsky velmi vděčné, což platí i pro román Tetička Julie a zneuznaný génius, respektive psavec, písař, kde se vyskytly problémy při českém překladu titulu. V Pantaleónově případě jde o problém původních návštěvnic a české ženské roty, která asi nebude tím nejvhodnějším řešením. Zato v textu samém jsou obtížné lingvistické rébusy řešeny s profesionální virtuozitou. Stejně jako v případě Cortázarova Nebe, pekla, ráje, kde však muselo být v roce 1972 jméno překladatele Vladimíra Medka zamlčeno. Mario Vargas Llosa: Pantaleón a jeho ženská rota. Vydal ERM, Praha 1994, jako 3. svazek Edice světové prózy. Přeložil Vladimír Medek. 226 stran, náklad neuveden, cena 77 korun. 
sport Triatlon a taekwondo na OH v Sydney Paříž- Součástí programu olympijských her v roce 2000 v Sydney budou soutěže v triatlonu a taekwondo. Rozhodl o tom na svém sobotním zasedání v Paříži výkonný výbor Mezinárodního olympijského výboru. Zařazení nových sportů však ještě podléhá schválení pléna MOV. Triatlon bude mít v Sydney podobu již dnes nazývanou olympijský triatlon (1.5 km plavání, 40 km kolo, 10 km běh). Taekwondo, sportovní forma asijského bojového umění, je dnes rozšířeno ve více než stovce zemí a již v Soulu bylo ukázkovým sportem. Obě nová odvětví jsou zařazena jen do programu her v Sydney, nestávají se trvalou součástí olympijských her. O zařazení usilovali zástupci ještě dalších devíti sportů. O olympijské budoucnosti softbalu a plážového volejbalu MOV rozhodne až podle toho, jak se tyto novinky uvedou na hrách v Atlantě v roce 1996. Předseda MOV J. A. Samaranch naznačil, že některé změny může přijmout ještě příští zasedání MOV v červnu 1995 v Budapešti. 
sport Dáma dokralovala Praha (mmz)- Konec kralování čtyřnásobné dvouleté vítězky Grand Lady přišel v sobotní hlavní chuchelské jízdě, ceně MZ ČR- Gerschově memoriálu na 1418 m, jehož trať svěřenkyně trenéra Šatry nepostála a skončila jako desetinová favoritka až třetí. Půldélkové vítězství si nakonec po tuhém boji v posledních metrech překvapivě připsala akvizice tr. Chaloupky Naguiba, v jejímž sedle odvedl velmi dobrý výkon mladý Ivan Klub. Druhá skončila nadějná Lady Lutmier, když jeden z favoritů Voltaire nedokázal zkrotit svůj temperament a neodstartoval. 
sport Cantona již zřejmě neopustí Manchester Manchester- Francouzský fotbalový bouřlivák Eric Cantona, který za deset let vystřídal devět klubů, se zřejmě upíše svému stávajícímu zaměstnavateli Manchester United až do konce fotbalové kariéry. Jeho současný kontrakt sice vyprší až za dva roky, ale vedení klubu už má připraveno jeho prodloužení na neomezenou dobu. Sám Cantona uvedl, že je v Manchesteru velmi spokojen a chce v něm zůstat ještě velmi dlouho. Manchester United je stvořen pro Erika Cantonu a naopak, prohlásil manažer Ferguson. 
caption Reprezentant Suchopárek (vlevo) doráží na ostravského Kubánka v sobotním utkání na Bazalech Foto ČTK 
essay Hovory v Lánech Výběr z pravidelného rozhovoru s prezidentem Václavem Havlem, vysílaného Českým rozhlasem Před námi bude zajímavý rok. Mám se v prosinci v Budapešti účastnit summitu Konference o bezpečnosti a spolupráci v Evropě. Tato instituce vznikla ještě v době bipolárního rozdělení světa a teď hledá svoji identitu, hledá svůj smysl, vizi svého budoucího poslání. Pak se mám účastnit v lednu summitu členských zemí Rady bezpečnosti, bude 50. výročí založení OSN. Opět se mám účastnit jako ostatní hlavy států Valného shromáždění OSN, kde se bude pochopitelně mluvit o jeho budoucnosti. Navíc budeme vstupovat do roku 50. výročí konce druhé světové války. A to všechno dohromady jaksi aktualizuje obecnou otázku spoluodpovědnosti jejího étosu- smyslu, filozofie, jak se dnes říkává, a posléze konkrétních mechanismů, do nichž by se to mělo promítnout. Není náhoda, že toto téma se znovu a znovu vracelo v těch Hovorech a sám se též k tomuto tématu vracím. Měl jsem na toto téma i obsáhlou debatu s naším ministrem zahraničí. V tuto chvíli bych nechtěl zacházet do detailů a říkat určité konkrétní nápady, iniciativy, návrhy, náměty nebo podobně. Chtěl bych jenom zdůraznit, že toto téma, zdánlivě odtažité, zdánlivě abstraktní, zdánlivě se netýkající každodenního života našich občanů, pociťuji jako téma základní v dnešním světě. Chtěl bych se mu trochu věnovat ve spolupráci s jinými, vést o tom rozmanité dialogy a eventuálně promítnout nějaký názor na celý tento soubor otázek i do svých vystoupení na těchto různých summitech. Je jasné, že Rada bezpečnosti ve své dnešní podobě nezastupuje úplně reprezentativně dnešní svět. Jsou tam například Anglie, Francie jako vítězné státy z druhé světové války, které tehdy stály u zrodu OSN, ale jsou velké oblasti světa, velké kontinenty, které v podstatě nejsou mezi stálými členy zastoupeny, je tam jenom rotující princip nestálých členů. Mluvil jsem o tom obsáhle i s Madeleine Albrightovou. Spojené státy se domnívají, že Německo a Japonsko jako dvě opravdu vlivné, hospodářsky silné země by měly být stálými členy. Já se navíc domnívám, že by tam měla být zase Indie, miliardová země, nepochybně významná, a Brazílie možná jako země jihoamerická. To je jeden aspekt. Ale jsou i další aspekty. Celá otázka práva veta. Ale ještě důležitější otázka: Možnosti Rady bezpečnosti, nástroje, jimiž disponuje, způsoby a mechanismy, jimiž je schopna tam či onde sjednávat pořádek, zprostředkovávat mírové řešení konfliktů. My jsme dokonce s paní Albrightovou mluvili i na téma dlouhodobé perspektivy vzniku jakési stálé armády OSN, která by eventuálně mohla v takovýchto situacích z pověření Rady bezpečnosti zasahovat. Další otázka je, že OSN nemůže řešit úplně všechno. Delegování mírotvorného dozoru je možné určit i na regionální organismy. To všechno je otevřené a je zřejmé, že se cosi zvolna stát musí, nějak reformovat je potřeba, nejen Radu bezpečnosti, ale vůbec způsob práce OSN, je to i otázka financí, samozřejmě to souvisí opět s otázkou odpovědnosti, s otázkou základní. Bude- li politická vůle převzít odpovědnost za dnešní propojenou globální civilizaci, potom se najdou i peníze. Nebude- li vůle, nebudou peníze a bude to všechno daleko, daleko těžší a bude nebezpečí mnoha dalších Rwand. 
news Boeing 747 vládne trhu Praha (am)- Americká společnost Boeing, největší výrobce dopravních letadel na světě, zveřejnila studii o dalším rozvoji nákladní letecké dopravy v příštích 20 letech, to je do roku 2013. Vyplývá z ní, že na celém světě je v provozu kolem tisíce civilních nákladních letadel a dalších 2500 letadel má rovněž nákladní prostor pro přepravu leteckého karga na paletách nebo v kontejnerech. Nejčetnějším dopravním letadlem je kargo verze obřího Boeingu 747. Na 128 letadel tohoto typu, která jsou nyní v provozu, připadá jedna pětina veškerého objemu přepravených nákladů. Podle studie bude objem letecké nákladní dopravy v letech 1994 až 2013 stoupat tempem 6.5% ročně, takže se její objem koncem sledovaného období ztrojnásobí. Růst letecké nákladní dopravy vyvolá zvýšenou poptávku po nákladních letadlech, a Boeing proto očekává, že v příštích dvaceti letech jich prodá nejméně 600, a to pouze pro civilní účely. V posledních letech jsou totiž velkokapacitní Boeingy využívány stále ve větší míře i armádami různých zemí. Uvažuje o nich i vojenské letectvo USA, které by tak nahradilo svá speciální dopravní letadla. 
news Havel s Klausem v Lánech Lány- K nedělnímu obědu pozvali včera do lánského zámku manželé Havlovi premiéra Václava Klause s chotí Livií. Během zhruba tříhodinového setkání se oba politici věnovali zejména svým zahraničněpolitickým aktivitám. Prezident a premiér se vzájemně informovali o cílech připravovaných zahraničních cest a o výsledcích cest nedávných. V. Havel V. Klause seznámil s výsledky setkání hlav států v rakouském Alpbachu a také se svými rozhovory na Slovensku při oslavách výročí SNP, které se konaly minulý týden. Klaus prezidenta informoval o diskusním fóru v Itálii, z něhož se vrátil. Prezident by podle V. Klause měl koncem září odcestovat do USA a krátce poté navštíví premiér Indonésii, Čínu a Jižní Koreu. Hodnotili jsme léto politicky i osobně, řekl Klaus a dodal, že se rozhovor netýkal takových politických témat, jako je příprava státního rozpočtu nebo návrh ODS na vytvoření ústavního zákona o vyrovnaném rozpočtu. Tato slova potvrdil i V. Havel. Podle dostupných informací byla schůzka prezidenta s premiérem první od 27. dubna, kdy hovořili o demisi ministra Piťhy. Scházíme se možná častěji, než vy tušíte nebo víte, poznamenal před novináři premiér. 
description Sociální služba osobní asistence začne být už brzy poskytována také u nás Praha (ika)- Osobní asistence jako určitý typ sociální služby bude zřejmě už brzy poskytována i u nás. Ve světě ji už dobře znají. Je určena lidem, kteří jsou natolik zdravotně postiženi, že bez pomoci jiné osoby by nemohli zůstat sami ve svém domově. Pokud jim však někdo určitým způsobem pomáhá, dokážou se o sebe postarat. Nemusejí do ústavu a žijí v prostředí, na které jsou zvyklí. Někdy nastává situace, že potřebnému člověku jeho rodina není schopna nebo ochotna pomáhat. V tomto případě situaci vyřeší právě osobní asistence. Může být krátkodobá, ale může také trvat 24 hodin denně. Domluvili jsme se s vládním výborem pro zdravotně postižené občany, že trochu urychlíme vstup do života některým prvkům z připravovaného systému sociální pomoci a státní sociální podpory, řekl LN náměstek ministra práce a sociálních věcí Jaroslav Dostal. Právě i s osobní asistencí se podle náměstka počítá. Nyní se totiž naskýtá možnost využít pro ni mladíky, kteří nastoupili do civilní služby, řekl Jaroslav Dostal. V rámci novelizace zákona o civilní službě bude umožněno, aby osobní asistence patřila mezi činnosti, které mohou muži v civilní službě vykonávat. Ministerstvo práce a sociálních věcí upraví své vnitřní předpisy a osobní asistenci jako určitou formu sociální služby do nich zanese. Zákon o civilní službě by měl být novelizován co nejdříve. Odhaduje se, že od začátku příštího roku by mohli potřební občané začít této služby využívat. Do jaké míry bude občan tuto službu hradit, rozhodne sociální referát na základě konkrétní situace. 
news Proletářský sraz bez incidentů Malá Úpa- Bez incidentů se obešlo nedělní Setkání přátel v Krkonoších u památníku proletářských srazů z Čech a Německa na Pomezních boudách, které pořádal okresní výbor Komunistické strany Čech a Moravy v Trutnově. Starosta obce Malá Úpa Jan Zámiš totiž zakázal vstup na pozemek památníku, neboť podle něj jde o obecní pozemek a neveřejné prostranství. Svým rozhodnutím nezakázal shromáždění jako takové, pouze zamezil vstupu na obecní pozemek. Přibližně šest desítek účastníků situaci vyřešilo improvizovaným shromážděním na chodníku před památníkem. Po předchozí domluvě s přítomným starostou přímo k památníku položila květiny pětičlenná delegace shromážděných. Setkání se zúčastnila i sedmičlenná delegace Německé komunistické strany včetně dcery Ernsta Thälmanna Inge Gáborové- Thälmannové. 
news Podle ekologů je termín optimální míra znečištění česká specialita Praha- Za konkrétní připomínku k materiálu nazvanému Státní politika životního prostředí, který vláda odmítla, považuje ministerstvo životního prostředí jedině připomínku ministra Skalického, který upozornil, že se materiál nezabývá starými ekologickými škodami. Teze materiálu, jejichž zpracováním vláda ministra Bendu pověřila, by podle tiskového mluvčí ministerstva životního prostředí Františka Staňka měly být v těchto dnech projednávány na poradě ministrů. Podle těchto tezí by měl být přepracován a do dvou měsíců vládě předložen původně odmítnutý materiál. Premiér V. Klaus materiálu vyčetl, že sice nabízí možnosti, co řešit a jak, ale neudává, kdy. Ministerstvu financí v něm zase chybí finanční rozbory a podle ministerstva průmyslu a obchodu výhledy na důsledky navrhovaných řešení v obchodě. Přímo za českou specialitu označil mluvčí termín optimální míra znečištění, který prosazuje premiér. Uvedl, že se po schválení Státní politiky životního prostředí bude muset každé ministerstvo snažit naplňovat cíle, které jsou určeny tímto materiálem. Ministerstvo životního prostředí si podle jeho slov nedělalo iluze, že přijde na nějakou českou cestu, protože může vycházet ze systému a koncepcí jiných zemí, které si vytvářely svou ekologickou politiku už dvacet let. 
essay Rozpočet a věčné levicové vábení Václav Klaus, Předseda vlády Již pošesté prožíváme stejný problém. Opět sestavujeme státní rozpočet a opět se setkáváme se stejnou argumentací. Jedna skupina lidí zarputile vychází ze strany potřeb, nikoli ze strany zdrojů. Máme zanedbané dráhy, musíme je opravit. Máme zastaralé zařízení vysokých škol, musíme je modernizovat. Máme poškozené životní prostředí, musíme je vylepšovat. Máme menší zemědělské dotace než země Evropské unie, měli bychom naše dotace na cestě do Evropy zvýšit na evropskou úroveň. Máme nemoderní armádu, chceme do NATO, musíme proto armádu přizpůsobit technické úrovni ostatních zemí tohoto vojenského seskupení. Roste kriminalita, potřebujeme zvýšit počet policistů. Mohl bych pokračovat, ale tím by to stejně neskončilo. Stejným dechem se říká, že jsou vysoké daně, že nemáme zelenou či modrou (v obou případech zlevněnou) naftu, že nemáme dostatečné výhody pro začínající podnikatele, pro exportéry, pro investory moderních technologií, pro zaostalé regiony, pro tu či onu sociálně postiženou skupinu. Toto všechno pravda sice je, není to však pravda celá. Na světě nikdy nevzniká něco za nic a vždycky se musí dopočítávat do jedné. Stejně jako v rozpočtu jednotlivce, rodiny, fotbalového klubu či průmyslového podniku, i v rozpočtu státu platí, že nemůžeme vydávat více, než kolik máme. Můžeme si samozřejmě půjčit. A právě tady začíná jeden obrovský rozdíl: to, co jednotlivec má a bude mít k dispozici, je skutečně maximem toho, s čím může dlouhodobě kalkulovat; u státu je tomu však jinak. Stát může mít více, protože může (dnes nebo v budoucnu) jednotlivcům formou daní více odejmout. Toto poznání nás- občany- nepochybně zneklidňuje, ale věříme, že právě tomuto sklonu všech států a jejich byrokracie jsme polistopadovým vývojem postavili do cesty nemalé překážky. Hlavní překážkou státu fungovat na úkor jednotlivce je demokratický politický systém, pluralita politických stran, naše světonázorová východiska, a zejména naše neblahá zkušenost s komunismem, který byl na prioritě státu před jednotlivcem výslovně založen. Chtěl bych rychle zdůraznit, že to bohužel ještě není všechno. Rozdíl mezi jednotlivcem a státem je i v tom, nebo spíše právě v tom, že zatímco jednotlivec rozhoduje o sobě samém, v případě státu je jednoznačnost rozhodnutí a jeho následků značně změkčena či porušena. Jedna politická garnitura předurčuje leccos druhé, jedna generace následujícím, a proto je naší základní povinností řešit složitá rozhodování v čase, tedy na ose minulost- přítomnost- budoucnost, takovým způsobem, aby budoucnost nebyla minulostí zatěžována, aby byl celý proces mezigenerační transmise hodnot vzestupný, a ne sestupný. Silný pocit této intertemporální zodpovědnosti mají lidé konzervativního typu; levice je naopak vždy více zakleta v přítomnosti a žádá co nejvíce pro sebe, a to právě teď. To se projevuje nejrůznějším způsobem a lehkovážné koketování s deficitem státního rozpočtu je jen jedním z nich. Střet o rozpočet probíhá každoročně a stejně tak znovu a znovu v jednotlivých zemích světa vzniká pokus tuto možnost co nejvíce zablokovat dlouhodobě platným legislativním aktem- a tím většinou je zákon o povinnosti vlády předstupovat před parlament s vyrovnaným státním rozpočtem. Ne náhodou přicházíme s tímto návrhem dnes i my, ve chvíli, kdy se trochu začíná ztrácet prvotní polistopadové odhodlání důsledně se zbavit minulých návyků, respektovat konzervativní pravidla lidského života a krátkodobě si umět odříci a kdy se v naší zemi leckomu začíná zdát, že ostražitosti už není zapotřebí. Proto vznikla myšlenka návrhu zákona o vyrovnaném státním rozpočtu, a to nevyhnutelně zákona vyšší právní síly než každoročně opakovaný zákon o konkrétním státním rozpočtu. Stejný úmysl mělo, má a bude jistě mít v budoucnu více konzervativních politiků. Nedávno tento problém ve své knize Unfinished Business (Random House, Auckland, 1993) nastolil známý novozélandský politik, bývalý ministr financí, reformátor z období let 1984- 1988 Roger Douglas, s jehož reformním úsilím máme mnoho společného a vždycky jsme si toho byli vědomi. Už v roce 1991 jsem jednu kapitolu své knížky Nemám rád katastrofické scénáře (Šagit, Ostrava, 1991) nazval Novozélandské vidění problémů a zdůrazňoval jsem, že jsem po několika hodinách diskusí s Rogerem Douglasem pochopil, že v řadě věcí nejde o pouhé podobnosti, ale o naprosté totožnosti. Roger Douglas ovšem musí na Novém Zélandě bojovat nejen o povinnou vyrovnanost státního rozpočtu, ale i o legislativní zakotvení nezávislosti centrální banky, což je něco, co u nás považujeme za naprostou samozřejmost a co nevyvolalo žádný politický konflikt. Snad ještě dodejme jeden ekonomický argument. Ještě nikdy jsem v ekonomické literatuře (nemluvím o textech jiného typu) neviděl obhajobu deficitního státního rozpočtu na základě toho, že nemáme dost peněz na to či ono. Deficit státního rozpočtu totiž není a nemůže být náhražkou nedostatku peněz, protože deficitem se peníze netvoří, pouze se přesouvají- podle způsobu jeho financování- od soukromého sektoru ke státu. Deficit státního rozpočtu bývá některými ekonomy obhajován při tzv. nedostatku efektivní poptávky, tedy v situaci, kdy peníze sice jsou, ale leží ladem a soukromý (či nestátní) sektor nemá dost motivací tyto peníze pouštět do oběhu. Musím opakovat, že to není náš případ. Úzkým místem naší ekonomiky není nedostatek poptávky, i když si to snad stále ještě někdo myslí. 
caption Pod zadní, páté dveře Renaultu Espace se klidně před deštěm schová rodinka s dětmi. Za ně se bez problémů vejde horské kolo anebo jiné sportovní potřeby. Díky mohutným bočním dveřím zase můžete nasedat a vysedat prakticky bez přikrčení. Foto autor 
essay Zítřek planety v lůně ženy V Káhiře dnes začíná Mezinárodní konference o populaci a rozvoji Ilja Šetlík GRAF Konečně diplomati pochopili, že lidstvo se množí skrze ženské tělo. Pochvalou s jízlivým hrotem vyhmátla brazilská socioložka Sonia Correaová kvintesenci dokumentů, které v tuhých debatách piplaly a plodily zástupy zástupců zemí OSN, expertů a diplomatů, pověřených připravit podklady pro jednání Mezinárodní konference o populaci a rozvoji (ICPD 94), která dnes začíná v Káhiře. Očistíme- li tuto kvintesenci od toporné ouředničtiny oficiálních papírů a vyloupneme ji ze stovek v nich obsažených návrhů a doporučení, pak zní stručně takto: Dejme ženě lidské právo svobodně rozhodovat, kolik dětí chce přivést na svět, s jakým časovým odstupem od porodu znovu otěhotnět! Čili plánovat rodičovství. Jestliže toto právo někde teoreticky měla, možnost prakticky je uplatnit byla vesměs mizivá až nulová. Na ženách záleží, zda bude vztyčena přehrada proti hrozbě zaplavení světa demografickou potopou, nebo se podaří udržet počet obyvatel Země na stabilní úrovni. Jinak řečeno, zda bude dosaženo rovnováhy mezi obyvatelstvem planety a existujícími zdroji. Podaří se snížit počet dětí jedné ženy na světě tak, aby statistický průměr činil 2.1? Ještě před třiceti lety připadali na jednu ženu čtyři potomci, dnes už méně než tři (statisticky přesně 2.9). Hodnotí se to jako nejvýznamnější úspěch světové rozvojové politiky. Ale dvojnásob smutný rekord (8.5 potomků na jednu ženu) drží černé madony právě teď nejvíc strádající- ve Rwandě! Čísla alarmují: Dnes je nás obyvatel planety Země 5.7 miliard. Pokud se nezmění destruktivní plodnost žen, pak dnešní miminka, až dovrší léta učňovská, budou mít kolem sebe 8.7 miliard souputníků, a na prahu stáří (kolem roku 2050) asi dvakrát víc než LP 1994: Okolo 10 miliard- jestli ne ještě víc. Na těchto prognózách nic nemění fakt, že demografický růst probíhá nerovnoměrně: některé společnosti jsou vysloveně adolescentní (80% obyvatel Keni je mladší 15 let) a jiné přestárlé (20% obyvatel Švédska má přes 65 let). Asi 95% z předpokládaného dvojnásobku populace se v průběhu tří generací narodí v nejchudších oblastech světa- v Indii, Číně, Střední Americe, Africe, zatímco v bohatších společnostech porodnost stagnuje, nebo dokonce klesá (Itálie, Francie, Japonsko). Nelze rovněž opomenout, že novorozeně, které dnes přijde na svět v průmyslovém světě, spotřebuje do konce svého života 20- 30krát více zdrojů (energie atd.) než jeho vrstevník z rozvojového světa. Pokusy zastavit tento trend se všemi jeho hrozivými následky se podnikaly- v celosvětovém měřítku- na mezinárodních konferencích v Bukurešti v roce 1974 a Mexico City v roce 1984. V národním měřítku vedly k excesům? nucená sterilizace v Indii či nařízené potraty v Číně. Proti tezi dávající přednost antikoncepci před ekonomickým rozvojem postavily chudé země antitezi: Nejlepší antikoncepce je rozvoj. Po třech desetiletích kontroly porodnosti, kdy medici a školení odborníci na plánované rodičovství chodili po brlozích a vesnicích masově ženám předepisovat pilulky, se nepodařilo vyjmout rozbušku z populační bomby. Populační politika byla prováděna shora dolů, od zeleného stolu přímo do břišní dutiny, neměla nic společného s osvětou a zdravím, se samostatným rozhodováním či dokonce ekonomickým a sociálním rozvojem. Výsledek? Trend se nezměnil a stále nás přibývá každým rokem 94 milionů. V Káhiře se nepředkládá účastníkům (má jich být na 5000 plus 3000 novinářů) k debatě alternativa rozvoj, nebo antikoncepce, nýbrž obojí: Chléb a pilulky. V emancipaci žen vidí Populační fond OSN jeden z nejdůležitějších prostředků, jak stimulovat ekonomické a sociální změny a zbrzdit populační růst v zájmu trvalého rozvoje. Akční plán konference hodlá zavázat světové společenství v letech 1995- 2015 k opatřením ve třech základních vzájemně propojených oblastech:- Vzdělání (60% z 960 milionů negramotných dospělých tvoří ženy a ze 130 milionů dětí, které nenavštěvují základní školy, připadá 70% na dívky.); - Snižování úmrtnosti novorozeňat, matek a dětí (nejméně půl milionu žen- z nich 99% v rozvojových zemích- umírá ročně v důsledku těhotenství, rizikových potratů a porodů, ačkoli téměř všem těmto úmrtím by se dalo zabránit. Úmrtnost matek je v rozvojových zemích až 50krát vyšší než ve většině vyspělých zemí.);- Zajištění všeobecného přístupu ke službám v oblasti plánovaného rodičovství. Moderní metody antikoncepce, i když se jejich používání od poloviny 60. let značně rozšířilo, jsou stále ještě nedostupné nejméně pro 350 milionů dvojic. Akční plán je rozsáhlý, odvážný, náročný- a drahý: Náklady na jeho realizaci se mají zvyšovat odhadem z 13.2 miliard dolarů v roce 2000 na 17 miliard v roce 2010. Což ale tragická vlna anarchie, zmítající Rwandou či Somálskem nevaruje, kam až to může dojít, když obyvatel je mnohem víc a infrastruktura mnohem horší než počátkem století? 
review Renesanční synkopy Recenze HUDBA: Předposlední, sobotní den festivalu Pocta katedrále měl všechny předpoklady k tomu, aby Pražany toužící po víkendovém odpočinku zaujal svou odlehčenou dramaturgií. Tradiční odpolední varhanní koncert, který v Loretě představil rakouského varhaníka Hanse Haselböcka, totiž večer v Míčovně Pražského hradu vystřídalo vystoupení maďarského Mandelova kvarteta, muzikantů proslavených po Evropě svým netradičním přístupem k interpretaci populárních písní a tanců minulých století (hlavně renesance a baroka). I když soubor hrál fantasticky (něco podobného jsem v tomto žánru doposud živě neslyšel), představení mělo drobnou vadu na kráse- uskutečnilo se pro pouhých dvacet posluchačů. Smůla, za kterou asi pořadatelé ze Správy Pražského hradu nemohou. Maďaři buď v současné době lidi tolik nelákají, anebo v létě jaksi vůbec nejsme na styk s dobrým uměním zvyklí. Čím mne Mandelovci tolik zaujali? Schopností strhnout posluchače a virtuózním přednesem. Robert Mandel na niněru zahraje dokonce i glissanda a nástroj se pod jeho rukama rozzáří množstvím zvukových barev- netušil jsem, přiznávám, že něco takového lze na niněru vůbec dokázat. Jejich přístup k rytmu je výrazně odlišný od souborů obdobného zaměření, bubeník (a zároveň i cembalista) István Márta se neomezuje na hraní nekonečně dlouhých ostinat, nýbrž improvizuje, nevyhýbá se synkopám a dokonce ani polyrytmům. Připočteme- li k tomu hbitou flétnu Gábora Kallaye, dokonalou souhru celého ansámblu a jeho schopnost dát hudbě tah, jaký mají dneska většinou jazzové nebo rockové kapely, nedivíme se, že soubor tráví dnes víc času v zahraničí než doma a vystupuje v Los Angeles nebo Sydney v sálech s patnáctitisícovým obecenstvem. Robert Mandel mi po koncertě řekl: Snažíme se o to, aby pop renesance nebo baroka byl pro dnešního posluchače stejně atraktivní jako tenkrát. Vždyť i tehdy se lidé při této hudbě bavili, tančili, jedli a milovali. Nechceme, aby se to z této hudby vytratilo. Koncert Haselböcka pro mne ovšem představoval určité zklamání. Nevím, zda jsem varhaníka zastihl nervózního či nedostatečně připraveného, či zda za nepřesnosti mohl těžko ovladatelný nástroj v Loretě. V každém případě doprovázela celý koncert rytmická nepřehlednost (viz tabulatury Jana z Lublinu nebo Fantazie c- moll J. K. Kuchaře) a nepřesnost intonační v podobě četných přehmatů. Nepříznivý dojem ještě umocnila celková rozladěnost nástroje. Interpretační záměr byl, zdá se, dobrý, jak se nakonec ukázalo v přídavcích. Při nich se varhaník konečně uvolnil a zahrál s bravurou a leskem, tak, jak se od něj očekávalo. Snad mu tedy opravdu chyběla ještě jedna zkouška! Pavel J. Kalina Pocta katedrále- Hans Haselböck- varhany. Loreta, Praha 3. září. Pocta katedrále- Mandel Quartet. Míčovna Pražského hradu, 3. září. 
collection Špatná hymna pro vítěze Řím- Hned první skončená disciplína plaveckého mistrovství světa nadělala římským pořadatelům značné starosti. Nikdo totiž nečekal, že by mohl vyhrát závodník ze Zimbabwe, vždyť ještě žádná africká země nikdy na šampionátu plavců zlato nezískala. Když devatenáctiletý Evan Stewart zvítězil ve skoku z jednometrového prkna, nebyli mu pořadatelé schopni zahrát správnou hymnu. Evan hned po svém vítězství telefonoval domů mamince a všechno jí barvitě vylíčil. Mezinárodní jury uznala protest kanadské výpravy proti výroku rozhodčích v utkání vodních pólistek s Ruskem a nařídila opakování zápasu, což v historii tohoto sportu nemá obdoby. Kanaďanky, jež v Římě obhajují stříbrné medaile z Perthu, prohrály s Ruskem 6: 7 a důvodem jejich stížnosti byla skutečnost, že jim rozhodčí v závěru utkání nedovolili hrát power play bez brankářky. 
news Pražský hrad rájem demonstrantů Hradní stráž prý neměla se zákrokem proti anarchistům nic společného Praha (mrk)- Skupina asi tří set anarchistů v rámci demonstrace proti rasismu a fašismu vnikla v sobotu v podvečer násilím do areálu Pražského hradu a za skandování hesel a třeskotu dělbuchů jím prošla. Na otázku, proč demonstrantům ve vstupu na Hrad nezabránili příslušníci Hradní stráže, odpověděl LN její velitel Jaroslav Indruch: Hradní stráž neměla se zákrokem proti demonstrantům nic společného, neboť to není v její působnosti. Její příslušníci drží pouze symbolickou stráž u vchodů do Hradu. Jen v krizové situaci mohou na požádání pomoci Hradní policii, která zodpovídá za bezpečnost celého areálu. Její zásah zhodnotil Indruch jako ryze neprofesionální. Podle ředitele Hradní policie Antonína Maněny byl pokus o uzavření Hradu neuváženým rozhodnutím jednotlivce- přítomný policista se jednoduše zalekl přicházejícího davu. Průvod byl do té doby klidný, a proto k uzavření nebyl důvod. Pražský hrad je totiž veřejně přístupné místo, které v tomto směru nemá žádnou výjimku. Skutečnost, že anarchisté vnikli do Hradu násilím a chovali se v jeho prostorách neadekvátně, nehodnotí Maněna jako narušení veřejného pořádku. V pravomoci Hradní policie je zasáhnout pouze tehdy, je- li přímo ohrožen majetek či zdraví a svobodný pohyb občanů. Počínání demonstrujících lze podle něj tedy kvalifikovat spíše jako přestupek proti návštěvnímu řádu, nepříliš rozdílný od chování některých skupin turistů. Bezpečnost Kanceláře prezidenta prý ale ohrožena nebyla, neboť všechny budovy jsou dobře zajištěny. Jak LN dále sdělil A. Maněna, k podobným akcím dochází na Hradě hlavně při různých výročích. Hradní policie v celkové síle 180 mužů není sama schopna podobné masové akce zvládnout. Zajišťuje totiž navíc bezpečnost prezidenta, jeho manželky a také jejich pražských i mimopražských sídel. V podobných případech proto zasahuje vždy v součinnosti s jinými složkami policie. Tentokrát prý však vinou momentálního selhání ke spolupráci nedošlo. Hradní policie se dokonce o nadcházející demonstraci dozvěděla až ve chvíli, kdy dav již stál před branou. Reakci neinstruovaných policistů se prý proto nelze divit. Obecně Maněna soudí, že by Pražský hrad neměl být cílem podobných akcí. Přestože by prý nebylo dobré zcela jej tabuizovat, jeho současný statut a malá pravomoc Hradní policie jsou nevyhovující. 
comment Premiér Klaus prý ukončil dohady kolem firmy Elbit Praha (gag)- Údajný pokus o zkorumpování náměstka ministra obrany M. Kalouska pracovnicí společnosti Eagle Group Věrou A., aby při výběru partnera pro letoun L- 159 favorizoval izraelskou zbrojovku Elbit, neprospívá dobrým vztahům mezi Izraelem a ČR. LN to řekl zdroj blízký zpravodajským kruhům. Aero Vodochody dodává prostřednictvím Eagle Group letouny L- 39 (jsou vybaveny elektronikou izraelské zbrojovky Elbit) do Thajska. Elbit je sice soukromou firmou, nicméně na řízení izraelských zbrojovek se podílí stát. Podle informací LN předcházel pátečnímu ustavení komise expertů, která připraví vládě podklady k výběru partnera pro L- 159, dopis premiéra V. Klause ministru obrany A. Baudyšovi i šéfu Aera Z. Chalupníkovi, aby zohlednili ekonomické aspekty projektu. Ten odborníci označují za ojedinělý. Chalupník, jemuž scházely vnitropodnikové studie, se komisi donedávna bránil. Experti upozornili, že je L- 159 kvůli oddalování výběru partnera ohrožen, což Chalupník odmítá. Vylučuje, že má zájem na preferenci Elbitu pro L- 159. K ustavení komise došlo podle zdroje LN zřejmě na Klausův podnět, který tím před víkendovým jednáním s izraelským ministrem zahraničí Peresem o podílu ČR na blízkovýchodní rekonstrukci smetl dohady kolem Elbitu se stolu. 
caption Premiér V. Klaus včera jednal s místopředsedou Čínského lidového shromáždění Jie Süan- pchingem o dalších možnostech rozvoje česko - čínského obchodu Foto Jaroslav Hejzlar- ČTK 
news Nezletilí stříleli po lidech Choceň (jop)- Jak včera oznámila ústeckoorlická policie, stříleli o posledních dvou prázdninových dnech dva čtrnáctiletí chlapci ze vzduchovky namísto do terčů po lidech. Stříleli po cyklistech, z nichž dva zasáhli. Ti ošetření nepotřebovali. Hůře bylo druhý den. To si jeden ze střelců počínal tak obratně, že zasáhl cyklistku- důchodkyni do předloktí a zranění si vyžádá dvoutýdenní léčení, řekl LN tiskový mluvčí Karel Hampl. Nezletilí se dopustili ublížení na zdraví, ale případ musí být pro jejich věk odložen. 
comment Spor nejen o pilu Poznámka Miroslav Korecký Projednávání návrhu zákona o lesích ve vládě opět odkrylo povážlivý rozpor v české legislativě. Více než o zákoně samém se zde hovořilo o tom, jak četné a jak objemné mají být právní normy. Obecně lze říci, že se kabinet vesměs přiklání k zákonům útlým, tedy ke stručnému deklarování některých obecnějších principů. Vše ostatní by mělo být shrnuto do podzákonných norem, tedy různých prováděcích vyhlášek a nařízení. Extenzivních zákonů se spoustou technických detailů by se tak náš právní řád měl co nejrychleji zbavit. Podle premiéra Klause je přímo varující, že zákon o lesích např. přikazuje, jakým ekologickým druhem oleje plnit motorové pily při práci v lese. Ani stoupenci tučnějších zákonů ale nevařili své argumenty z vody. Článek 3 nové české ústavy říká, že nelze žádnému občanovi zakazovat nebo přikazovat cokoli, co nestojí v zákoně. Dle výkladu šéfa našich legislativců Jana Kalvody jsou proto všechny vyhlášky a nařízení vlády či ministerstev protiústavní. Je- li tomu tak, je spíše s podivem, že naše soudy nejsou ještě více přetíženy spory o to, zda je např. ten který občan povinen zaplatit pokutu za přecházení silnice na červenou: přímo v zákoně totiž nic takového není. Podobně by v případě útlého zákona podle tohoto návodu lesní dělník před soudem dokázal, že volba oleje do pily závisí jen na jeho libovůli. Odborníci na ústavní právo ale podobně dogmatický výklad ústavy odmítají a volí kompromis. V souladu s trendy ve vyspělých zemích doporučují zákony maximálně zestručnit, na druhé straně by prý ale neměli mít ministerští úředníci možnost vyhláškami vykládat zákony po svém. To se vztahuje zvláště na normy, které se týkají základních práv občanů. 
essay Protest rabína Weisse Leo Pavlát, Židovské muzeum v Praze Jiří Franěk považuje protest šesti amerických Židů vedených rabínem A. Weissem na hřbitově v Terezíně za projev netolerance (poznámka Intolerance, LN 23. 8.). Nevím, jestli se autor seznámil s argumenty rabína Weisse: že kříž, křesťanský náboženský symbol, a to i v obecnějším smyslu utrpení, vztyčený na místě, kde jsou pohřbeni rovněž Židé, je projevem necitlivosti vůči těmto mrtvým i jejich živým souvěrcům. Že kříž jako jediný symbol zjevující se těm, kdo do Terezína přijíždějí od Prahy, lze sotva sloučit s faktem, že Terezín zůstává pro svět, české i zahraniční Židy, především synonymem židovského ghetta, tisíců lidí zde zemřelých a umučených, transportů do vyhlazovacích táborů v Polsku, z nichž nebylo návratu. Toto rabínovi Weissovi na terezínském kříži vadilo- nikoli kříž sám, či dokonce křesťanství. Rabín Weiss ostatně nepřijal ani vysvětlení, že na uvedeném hřbitově bude dodatečně vztyčena Davidova hvězda (což vlastně potvrzuje, že i v Terezíně si uvědomují nepatřičnost daného stavu). Podle jeho názoru ani židovský náboženský symbol nevystihuje pravdu o židovské válečné tragédii, neboť ke genocidě Židů došlo na základě perzekuce rasové, nikoliv náboženské; zavražděn byl i pokřtěný žid, protože pro vrahy byl stále- Žid. Z uvedených důvodů rabín Weiss se svou skupinou protestoval. Kříž na terezínském hřbitově považuje za pokus o revizi holocaustu, zatímco J. Franěk ve své poznámce namítá, že mezi mrtvými není rozdílu: v Evropě přece máme společné hroby, kde pospolu leží mrtví rozličné víry i národnosti. Jsem dalek toho pouštět se do makabrózních počtů a popisů, kdo za války více trpěl. Vražda nevinného zůstává vraždou bez ohledu na národnost a vyznání, lidské utrpení a bolest zůstanou utrpením a bolestí bez rozdílu. Přesto Židé na výjimečnost svého válečného údělu upozorňují. Nikoliv proto, aby vzbuzovali větší lítost či aby pochmurně triumfovali, nýbrž proto, aby lidstvo nezapomnělo: Na základě zákona, za aktivní i pasivní účasti širokých vrstev několika národů, byl každý příslušník rasově jedné přesně vymezené skupiny předem odsouzen k smrti. Soud byl vynesen dokonce ještě dříve, než se narodil, protože podle mínění zákonodárců, systému, v němž působili, nebyl a priori hoden života. Genocida Židů tak neznamenala nic jiného než popření života jako takového; jeho negaci v samém principu, nikoliv pouhé válečné běsnění, jež na jedny oběti dopadlo s větší silou než na druhé. Toto snad Židé mohou i dnes připomínat, aniž by byli označováni za netolerantní, a troufám si říci, že je to dokonce jejich povinnost jako příslušníků lidského rodu. Na rozdíl od J. Fraňka se proto domnívám, že rabín Weiss nejenže nebyl v Terezíně netolerantní, ale se svými druhy učinil, co je dobré pro lidi. A protože J. Franěk ve své poznámce zmínil i častou otázku evropských Židů, zda to či ono, co se seběhlo, je především pro Žida dobré, nemohu nedodat, že takto se ptá ten, kdo je neustále ohrožen. Kdo patří k pronásledované menšině. Kdo řešení nehledá nebo snad vskutku nemůže hledat podle své víry a zásad, ale vždy musí kličkovat, jednat pod vnějším tlakem, s ohledem na netolerantní většinu. Ano, takto Židé žili dlouhá staletí v ghettech, takto se po jejich zboření obávali, že jejich asimilace nebude hostitelským národem přijata. Řekl bych, že rabín Weiss svůj protest na terezínském hřbitově výše uvedenou otázkou nepoměřoval. Kdoví, možná proto, že nežije v Evropě, ale v New Yorku. 
caption Pod tímto snímkem uvidí návštěvník výstavy text: Jede, jede miminko... pardon, vlastně stojí. Tematická inspirace je v otcovství. Názorný příklad chybné interpretace reálné situace- popletení se. Znakem slušnosti je omluvit se za svůj omyl. Foto Martin Polák a Lukáš Jasanský 
news Jednání o Bojnickém oltáři byla odpolitizována, dohoda se blíží Ředitelé národních galerií v Praze a Bratislavě a bojnického muzea jednali v pátek v Praze o výměně Bojnického oltáře. Kauza Bojnického oltáře byla odpolitizována a rozhovory byly vedeny velice korektně, řekl ředitel muzea Bojnického zámku Ján Papco. Jednání přešla na čistě odbornou úroveň, která dává možnosti dohody, ale připouští i alternativu nedohodnutí se. Slovenský ministr kultury Ľubomír Roman ředitele Slovenské Národní galerie (SNG) v Bratislavě Juraje Žáryho a Jána Papca po svém setkání s ministrem kultury Pavlem Tigridem 30. srpna v Praze pověřil, aby vedli odborná jednání o navrácení Bojnického oltáře na Slovensko. Na pátečním jednání byly předloženy dvě alternativy řešení, které budou zváženy. Další setkání ředitelů muzejních institucí bude pravděpodobně 24. a 25. září na zámku v Bojnicích. Byly podány netradiční návrhy, které otevírají cestu zajímavým řešením, řekl Papco. Návrhy mají podle jeho slov smysl v tom, že každá strana by něco dala a něco získala a ani jedna by z toho nevyšla ochuzená, dodal. Odmítl však návrhy upřesnit s ohledem na neukončenost rozhovorů. Papco dále potvrdil, že Bojnické muzeum je na vrácení oltáře připraveno. Na úpravu interiéru, na bezpečnostní a klimatizační úpravy Pětihranné věže, kde má být umístěn, vydalo 1.3 milionu korun. Věž dostala nové vybavení proto, aby měl Bojnický oltář stejné podmínky jako v Praze. Klimatizace zaručuje stálou teplotu 18 stupňů a šedesátiprocentní vlhkost. 
sport Nejen injekce Praha- Primář rehabilitačního oddělení polikliniky na Karlově náměstí dr. Jan Hnízdil se včera vyjádřil k případu prokázaného dopingu cyklisty Kejvala. Tomu byl nalezen v moči po závodu Českého poháru v Jevíčku nedovolený prostředek Nandrolon. V tisku se objevilo, že tuto látku lze do těla dostat pouze injekcí. Dr. Hnízdil k tomu řekl: Nandrolon je anabolický steroid, podporující nárůst svalové hmoty, a proto nemá v cyklistice opodstatnění. Jeho použití považuji za nepochopitelné a je to spíše akt sebelikvidace. Profesor Luboslav Stárek z Endokrinologického výzkumného ústavu ministerstva zdravotnictví potvrdil, že jej lze do těla stejně dobře dostat potravinou jako injekcí. 
essay S poradcem to jde mnohem lépe Zájemce o radu by se neměl dát odradit návrhy na neobvyklá řešení Aleš Hodina, Business Service S inflací a tržním hospodářstvím se objevila potřeba- a zároveň i řada možností- dobře investovat vlastní peníze. Tak, aby se množily pokud možno rychleji, než o kolik klesá jejich reálná hodnota. Ne každý ale ví, co a jak se dá s penězi podniknout. Vznikl zde tak prostor pro dosud neznámou profesi- investiční, finanční či majetkové poradce. Tito lidé nedělají nic jiného, než shromažďují a vyhodnocují informace o nejrůznějších investičních možnostech a svým klientům pak doporučují ty investice, které nejvíce odpovídají jejich požadavkům a potřebám. Finančními poradci nejsou dealeři podílových fondů nebo stavebních spořitelen, i když si tak někdy říkají. Finanční či investiční poradce totiž nesmí být závislý na nějakém fondu nebo bance. Musí svým klientům doporučit tu investici, která pro ně bude optimální, a ne tu, za kterou dostane největší provizi. Za to je přece klienty placen a ne zrovna málo- odměny investičních poradců jsou srovnatelné s příjmy daňových poradců či právníků. Klientům ale dobrá rada přinese zisky mnohonásobně větší. Jak ale zákazník pozná, že mu jeho poradce radí dobře? Tato otázka je na místě zvláště proto, že některá doporučení mohou někdy vzbuzovat nedůvěru, protože jdou zkrátka proti proudu. Poradce většinou nemůže říci všechny důvody, proč je výhodné investovat právě tak a ne jinak- často jsou to totiž velmi důvěrné informace. Klient ale může být na pochybách- není to všechno jen výmysl? Kvalitu poradce nepoznáme podle jeho seriózního image. Serióznost a důvěryhodnost se dají poměrně snadno předstírat. Více by nám mohly napovědět jeho dosavadní výsledky. Je tu však jeden háček- dobrý poradce ctí anonymitu svých klientů, takže z této strany se toho asi moc nedozvíme. Mnohem snadněji si můžeme ověřit poradcovy znalosti a zkušenosti například z jeho publikační činnosti nebo přímým rozhovorem s ním. Dobrý poradce také nikdy nevydá doporučení po pětiminutové konzultaci. Podrobně se vyptá na klientovy požadavky, představy a možnosti a teprve pak se mu snaží najít investici šitou na míru. S dobrým poradcem se vyplatí spolupracovat dlouhodobě, aby se staral o náš majetek trvale. Nejlepším způsobem, jak ho zainteresovat na dlouhodobě kvalitní práci, je odměna ve formě podílu na dosaženém zisku.( Autor je spolupracovníkem redakce) 
sport Ve druhé lize stále vše při starém Hodně rozruchu kolem blšanské penalty v utkání s Ústím nad Labem Praha (áč, lt, ms, sn)- Po 5. kole druhé fotbalové ligy, které se hrálo o tomto víkendu, zůstává vše stále při starém. Fotbalisté Uherského Hradiště opět zvítězili a jsou bez ztráty bodu v čele tabulky, naopak Bohumínští opět prohráli a bez jediného bodu jsou beznadějně poslední. Tentokrát však Bohumín na vlastním hřišti alespoň potrápil v severomoravském derby jednoho z favoritů celé soutěže Opavu, když do 85. minuty s ní hrál nerozhodně. Oslabeným domácím (dohrávali bez Vinopala) však potom vzal naději na první bod dvěma góly Grussmann. Dnes jsme zahráli na hranici našich možností, i když mnoho šancí jsme si nevypracovali. Je velká škoda, že se nám v závěru nepodařilo uhlídat Grussmanna, hodnotil zápas bohumínský trenér Jurčík. Opavský Gürtler soupeře po utkání chválil: Jsem rád, že máme zápas za sebou. Měli jsme v něm i trochu štěstí, protože Grussmanna, který nakonec rozhodl o našem vítězství, jsem chtěl vystřídat. Uherské Hradiště hostovalo v Teplicích, a přestože v úvodu utkání prohrávalo (poprvé v letošním ročníku), brankami hráčů s prvoligovými zkušenostmi Soldána a Podaného prodloužilo svou vítěznou sérii. Teplický trenér Bičovský neskrýval zklamání: Byli jsme před utkáním přesvědčeni, že vyhrajeme. Za stavu 1: 0 jsme však neproměnili několik dobrých šancí a naopak jsme inkasovali. Když jsme potom dostali hned po přestávce druhý gól, museli jsme hrát vabank. Ani to nám nepomohlo. Hradiště nevede ligu jen náhodou. Trenér Uh. Hradiště Juran byl naopak spokojen: Teplice hrály v prvních dvaceti minutách excelentně. Druhou brankou hned po přestávce jsme se však dostali do sedla a z brejků jsme mohli ještě několikrát skórovat. Blšany už počtvrté v této sezoně remizovaly- tentokrát doma s nováčkem z Ústí a i když zatím spolu s Uherským Hradištěm jako jediné neprohrály, jsou v tabulce až na desátém místě. Utkání se příliš nevyvedlo rozhodčímu Severýnovi, který hru zbytečně kouskoval. Obě branky padly z penalt, přičemž zvláště ta druhá, odpískaná proti hostům, vyvolala velké dohady. Ústecký trenér Dočkal byl rozčilený ještě po zápase: Srazili se dva hráči hlavou a rozhodčí odpískal penaltu. To je neuvěřitelné. Brzy po penaltě byl Dočkal vykázán ze hřiště, k tomu říká: Rozhodčího jsem neurazil, jen jsem řekl' hele ten obrátil'. Neomlouvám tím naší hru, bylo to bojovné střetnutí. To blšanský trenér Cipro viděl sporný moment zcela jinak: Mně to z lavičky připadalo jako brutální faul na červenou kartu. S výsledkem jsem za současné situace, kdy nám chyběly hlavní opory Fitzel, Rada a Jindra, spokojen. Určitým zklamáním jsou zatím v letošní sezoně výkony fotbalistů Havířova, kteří jsou po tomto kole v tabulce s pouhými čtyřmi body na třináctém místě. V Xaverově dokázali o víkendu získat pouze bod. V prvním poločase jsme byli lepší. Škoda neproměněných šancí. Po přestávce nás už soupeř k ničemu vážnějšímu nepustil, uvedl havířovský trenér Albrecht. Černou kaňkou 5. kola je 61 žlutých a 2 červené karty. Soutěž pokračuje ve vyčerpávajícím rytmu víkend- středa- víkend už podruhé za sebou, to znamená, že na druhou ligu se půjde opět už zítra. 
review Hvězda nad Teplicemi Recenze HUDBA: Slovenský tenorista Peter Dvorský se v pondělí večer stal první ze světových hvězd, po jejichž přítomnosti touží probouzející se Teplice, někdejší salon Evropy. Se Severočeskou filharmonií a dirigentem Tomášem Koutníkem uvedl pěvecký recitál o úctyhodném počtu třinácti sólových čísel, kterým připravil městu a regionu událost nedocenitelného významu. Pěvec byl v dobré formě a zdálo se, že se nakonec dobře cítil i před auditoriem. To v akusticky sympatickém sále zcela zaplněného teplického Domu kultury čítalo jen šest či sedm set lidí. Trvalo dost dlouho, než posluchači roztáli, a nijak tu nebouřilo kultovní nadšení. Atmosféra však byla přes zdání rezervovanosti velmi upřímná, i když nezkušené publikum málem přišlo o své přídavky poté, co si je nevynucovalo a naopak v jejich očekávání přestalo příliš brzy tleskat. Dvorský z pódia poznamenal, že se v té chvíli až polekal... Zpíval vesměs tak, že by si ovací zasloužil víc. Milou pozorností českému prostředí byly hned na úvod- v jeho podání dramatičtější- árie Jeníka z Prodané nevěsty a Prince z Rusalky. Ještě u Carmen nebylo zcela jasné, zda trochu ztěžklý hlas vyzpívá s citem všechny nároky nejjemnějších nuancí střední polohy- Dvorský už totiž není pouhým lyrickým tenorem. Jeho silnou stránkou naopak je vyšší dynamika, afekt, výšky, i když i zde mívá občas výkyvy k jakési zastřenosti tónu. Árie Cavaradossiho a pak především Calafovo skvěle gradované Vincero z Pucciniho Turandot již uspokojily plně. To je ostatně číslo, které musí u publika zabrat- a stalo se tak konečně i zde. Druhá polovina koncertu byla odlehčená- Lehár a italské a španělské písně. V té od Tostiho Dvorský v polohlasu ukázal i podmanivost svého nenamáhaného spodnějšího rejstříku a ve slavné Granadě, zpívané zcela naplno, opravdový švih a tah. Tady také filharmonie, hrající v sólových předehrách ještě poněkud studeně, již zcela překonala svůj stín. Pro její hráče i pro dirigenta to byl jistě výjimečný večer. Stejně tak pro někdejší československé posluchače, jimž je Dvorský vskutku národním umělcem. A možná i pro velmi skromně vystupujícího tenoristu... To, že do Teplic za pozornosti mecenášské firmy Glavunion zajel, je nutno kvitovat s povděkem- události se nedějí jen v Praze. Přídavky (Tosca, O sole mio) nakonec byly a nejkrásněji z nich asi zazněla Píseň o rodné zemi Gejzy Dusíka: Dvorskému toto slovenské vyznání věříme, vždyť jde i z jeho srdce- a to se věru pozná. Petr Veber Pěvecký recitál Petera Dvorského. Severočeská filharmonie, dirigent Tomáš Koutník. Dům kultury, Teplice, 5. září. 
collection Z fotbalových kruhů Vedení rakouského prvoligového klubu VfB Mödling vyslovilo nedůvěru slovenskému trenérovi Vladislavu Kunovi. Důvodem jsou neuspokojivé výsledky. Luis Suarez, trenér španělského prvoligového klubu Albacete, odstoupil z funkce po jediném přípravném střetnutí, v němž jeho tým remizoval s Celtou Vigo 1: 1. 
sport Puma chce vrátit fotbal do ulic Ostrava (šv, sn)- Na 300 tisíc marek ročně přinese Českomoravskému fotbalovému svazu smlouva s firmou Puma. Ta bude do ME 1996 s opcí na další dva roky dodávat českým reprezentačním týmům počínaje výběrem do 18 let a konče áčkem sportovní oblečení, obutí i míče. Problémy s kopačkami, na jejichž kvalitu si někteří hráči stěžovali, se budou řešit individuálně- např. Kubíkovi a Šmejkalovi se ušijí boty na míru. Manažer Pumy pro východní Evropu Jürgen Hennig zároveň oznámil, že po vzoru Německa bude firma v našich městech pořádat pouliční fotbalové turnaje dětí. První z nich měl včera premiéru v Ostravě. Fotbalový svaz bude turnaje zajišťovat technicky. Cílem této akce je vrátit fotbal do ulic a na sídliště, uvedl generální sekretář ČMFS Rudolf Baťa. 
comment Tržní chování banky připravilo stát o nemovitosti Praha (il)- Způsob, jakým Státní pedagogické nakladatelství (n. p. SPN) přišlo o své nemovitosti, je ojedinělý. Ekonomický ředitel podniku M. Burdátš a podnikatel F. Talián využili díru v zákoně o velké privatizaci, který povoluje zastavit majetek státního podniku v procesu privatizace. Budovy n. p. SPN byly v zástavě u Komerční banky, kterými podnik ručil za 40mil. úvěr. Zástavní smlouva mezi KB a n. p. SPN neumožňovala převést zástavní právo na kohokoliv jiného. M. Burdátš však podepsal dodatek k zástavní smlouvě, který tuto podmínku ruší. Zástavu převádí následně KB na Taliána, jelikož ten se zavázal, že dluh nakladatelství u banky vyrovná. Tím KB od zástavní smlouvy odstoupila, budovy však nadále patří n. p. SPN, ale 40 mil. už dluží Taliánovi. Ten chtěl, aby podnik celou částku okamžitě uhradil. Jelikož n. p. SPN peníze neměl, Talián získal plnou moc od Burdátše, aby budovy mohl prodat. Vzápětí budovy prodal a. s. SPN- pedagogické nakladatelství, kde je podílníkem, za 37 mil. Kč. Díra v zákoně vznikla z důvodu, že banky nechtěly půjčovat bez zástavy. Tvůrci zákona však upozornili peněžní ústavy na to, že zástavy stejně nebudou moci vymáhat. Hrozilo totiž (jak se to stalo v případě n. p. SPN), že banky začnou bez skrupulí převádět zástavní práva na kohokoliv, kdo jim může vypůjčené peníze vrátit. Kroky KB v případě budov n. p. SPN považuje R. Češka za bezprecedentní. 
news V hodonínské Sigmě nevylučují stávku Hodonín (jak)- Sociální smír v hodonínské Sigmě narušilo podle informace předsedy tamní odborové organizace ing. Zdenka Škromacha rozhodnutí vedení podniku nevyplatit k 1. 7. dohodnuté zvýšení tarifních mezd o 21 procent a přídavek k dovolené ve výši poloviny průměrného výdělku, ačkoli to předpokládala kolektivní smlouva. Podle Z. Škromacha loňská průměrná mzda 6168 korun letos klesla na 5874 Kč a vedení podniku předložilo návrh na úpravu kolektivní smlouvy, která by nezaručovala ani dosažení mzdy loňského roku. Odbory to odmítly. Více než 920 z celkového počtu 1300 zaměstnanců zaslalo řediteli ing. Tomáši Urbanovi žádost o vyplacení dlužné částky a pohrozilo soudním vymáháním svého nároku. Předseda odborů včera nevyloučil, že mnozí budou za svoje požadavky stávkovat. Podle ředitele Urbana bylo včerejší jednání vedení podniku s odboráři odročeno o dva týdny, divoká stávka (zákon nedovoluje stávku pro neplnění kolektivní smlouvy) však zatím nehrozí. Ředitel předpokládá, že vlekoucí se privatizace firmy, počítající s přímým prodejem předem určenému vlastníku, bude ukončena ještě v tomto měsíci. 
news Čtvrť pro diplomaty Výstavbu diplomatické čtvrti v hlavním městě se zhruba 400 rodinnými domy pro ubytování pracovníků zastupitelských úřadů, a zejména zaměstnanců rádia Svobodná Evropa připravuje pražská radnice. Podle slov pražského primátora Jana Koukala by tato čtvrť měla vzniknout během roku a půl. Radnice hledá vhodné místo s ohledem na bezpečnost. Podle předběžných ujednání by hlavní město poskytlo na vybudování čtvrti svůj pozemek a česká vláda by zajistila půjčku na financování stavebních prací. Americká strana má po dokončení projektu splatit výstavbu týkající se Svobodné Evropy. Pro první skupiny zaměstnanců Svobodné Evropy se budou byty kupovat prostřednictvím realitních kanceláří za běžné ceny. Nebudou jim podle primátorova vyjádření pronajímány obecní byty, jichž má Praha málo a jsou určeny pro jiné účely. Americká strana bude také hradit výstavbu rodinných domků a školy pro americkou komunitu v Praze- Nebušicích. Pro tento účel prodává hlavní město 18000 m2 pozemků za 1700 Kč/ m2, další pozemky získají investoři od soukromých majitelů. (av, čtk) 
news Bohumil Doležal kritizuje ODS Praha (mst)- Nemohu být ve straně, která zasahuje do svobody tisku, řekl LN bývalý poradce premiéra Klause Bohumil Doležal ke svému vystoupení z ODS. Podle něj uzavírá ODS stále častěji nemístné kompromisy s postkomunistickou lobby, která tvoří špičku dnešního průmyslového managementu. Doležal tvrdí, že ODS dělá velkou chybu, že se s těmito lidmi dělí o moc. Telegraf na toto nebezpečí upozorňoval, což přispělo k jeho neblahému konci, říká B. Doležal k zásahu ODS do vedení tohoto listu. Rozhovor s B. Doležalem na straně 3 
news Radnice odmítá stavět potěmkinské vesnice Olomouc (pet)- Před plánovanou jarní návštěvou papeže Jana Pavla II. v Olomouci nebude místní radnice usilovat o rekonstrukci zdevastovaných ulic, jimiž má papež v květnu či červnu procházet. Maximálně se nalíčí fasády některých domů, potěmkinské vesnice ale nemají smysl, prohlásil náměstek primátora ing. Tomáš Kvapil. Jan Pavel II. hanáckou metropoli navštíví v souvislosti se svatořečením umučeného kněze Jana Sarkandera. Jedním z hlavních bodů papežova programu má být i návštěva Sarkanderovy kaple na Michalském návrší v centru Olomouce. Právě tato lokalita patří mezi nejzdevastovanější části města, ale její oprava již byla projektově zpracována. První etapu má zahájit norská firma OPUS holding Bergen v příštím roce. Projekt počítá s postupnou rozsáhlou rekonstrukcí 19 objektů s předpokládanými náklady 5.6 milionu dolarů. První stavbou bude adaptace budovy ve Ztracené ulici na exkluzivní hotel. Pokud tento objekt Norové vybudují ke spokojenosti radnice, nebude podle náměstka Kvapila nic bránit tomu, aby zajistili celou rekonstrukci Michalského návrší. V uvedené oblasti bydlí 62 osob v 51 bytech, pro které je zajištěno náhradní ubytování. Městu zde náleží pouze 10 objektů, ostatní jsou majetkem soukromníků. Po dokončení stavby (plánované po roce 2000) se počítá s tím, že první a druhá podlaží většiny budov budou využita pro komerční účely. Firmě OPUS Bergen chce Olomouc splatit vložené náklady do přestavby dlouhodobým pronájmem zrekonstruovaných domů na dobu určitou. Projekt je stále ještě před schválením městskou radou, která ho bude projednávat 13. září. 
collection Krátce Fotografickou soutěž na téma Rodina na konci druhého tisíciletí vypisuje Svaz českých fotografů ve spolupráci s Informačním a poradenským střediskem pro místní kulturu Artama. Zájemci se mohou přihlásit do konce roku na svazu fotografů. Výstava zabezpečovací techniky Alarm region se bude konat od 8. do 10. září v Domě kultury ve Vsetíně. Návštěvníci zde budou moci využít poradenskou službu policie a České pojišťovny. Pět Rumunů ukrytých pod stropem vlaků jedoucích z Prahy do Itálie, Rakouska a Německa nalezla o minulém víkendu cizinecká policie. Byl jim zakázán pobyt v ČR po dobu tří let. 
news Kalvoda: Zákon nechyboval Praha (mrk)- Byť by to bylo odůvodnění velmi pohodlné, v zákoně jednoduše chyba není. Něco podobného by žádný veřejný činitel nikdy ani neměl vyslovit. Uvedl to včera místopředseda vlády Jan Kalvoda v reakci na rozhodnutí obvodního soudu pro Prahu 1 ve věci provozní budovy Národního divadla a následných výroků ministra financí Ivana Kočárníka, že toto rozhodnutí umožnil nekvalitní zákon. Podle Kalvody nelze mluvit o chybě zvláště u takového zákona, který konstituoval nové vlastnické vztahy. Takový zákon byl přijat a jeho výsledkem je tedy prý nová právní realita. Stát má ve věci sporné budovy tři možnosti: obejít se bez ní, jednat o možnosti její koupě nebo ji vyvlastnit za náhradu, pokud jsou splněny podmínky dané ústavou a stavebním zákonem, řekl Kalvoda. Se samotným rozhodnutím soudu není prý důvod polemizovat. 
overview Jak na strahovský stadion Koncert Pink Floyd přináší změny v dopravě Praha- Pro zajištění dopravy diváků na dnešní koncert britské rockové skupiny Pink Floyd připravil Dopravní podnik hlavního města Prahy určitá opatření. Zvláštní tramvajová linka číslo 42 bude jezdit na trase Hradčanská- Strahov (Malovanka) od 17 do 21 hodin a od 23.30 do 1 hod. na trase Strahov- stanice metra Hradčanská. Nastupovat bude možné ve smyčce Dlabačov a v zastávce Malovanka. Autobusové linky číslo 149 a 217 nebudou zajíždět do zastávek Malovanka a koleje Strahov. Pro výstup bude pro obě linky zřízena ve směru od Dejvické zastávka Pod Královkou a ve směru od Smíchova zastávka stadion Strahov. Zvláštní autobusová linka číslo 470 pojede od 17 do 21 hod. po trase Na Knížecí- stadion Strahov. Od 23.30 do 1 hod. bude tato linka v provozu mezi Strahovem a stanicí metra Anděl. Pravidelné linky 176, 191 a 217 po skončení koncertu na Strahov nepojedou. Provoz metra bude prodloužen podle potřeby. Stanice Hradčanská a Anděl budou sloužit pouze jako nástupní. Ve stanicích Muzeum a Florenc lze přestoupit na trasu C ve směru Háje i Nádraží Holešovice. Lanové dráhy na Petřín provoz ukončí v 18 hodin. Pro individuální dopravu bude 7. září oblast Strahova uzavřena po celý den. 
essay Komerční banka bojuje o důvěru Ondřej Lér Případ s vypovězením vkladů s pevným vysokým úrokem a roční výpovědní lhůtou u Komerční banky vyvolal nevoli veřejnosti a přinejmenším rozpaky v některých odborných a politických kruzích. Občan- vkladatel byl uveden v omyl, i když asi ne záměrně. Viníkem přitom je naše největší a nejzkušenější banka. Jemné psychologické předivo finančních vztahů, v nichž důvěra vždy hraje primární roli, tak bylo letos již poněkolikáté natrženo. Co se vlastně stalo? V letech 1990- 1991, kdy měly všechny banky s výjimkou České spořitelny málo primárních finančních zdrojů, tedy vkladů od obyvatelstva, přišel náš největší finanční ústav s lákavou nabídkou. Nazývala se termínovaný vklad s pevnou úrokovou sazbou a roční výpovědní lhůtou. Dnes, po několika letech rozvoje tržní ekonomiky, jsme už všichni chytří a víme, že termínovaný vklad je nástrojem, jenž má bance zajistit spolehlivé střednědobé zdroje. Jeho délka se obvykle pohybuje až do pěti let. Během nich se ekonomické podmínky mohou radikálně změnit. Inflace, která znehodnocuje vklady, může prudce stoupnout i klesnout. Vábničkou pro vkladatele, která má zmírnit jeho obavy, je vyšší úrok než v případě jiných vkladů. Jako odstrašující prvek působí faktor, že na termínovaný vklad nelze pod peněžitou sankcí po dohodnutou dobu sáhnout. Jestliže mi banka zaručí ročně 14 až 18 procent, což je náš případ, při vyšší inflaci ztrácím, a naopak. Je to svobodný hazard obou stran s penězi a odhady ekonomického vývoje za přesně stanovených podmínek. Komerční banka však šla v důsledku konkurence o něco dále, než je obvyklé. Atraktivnost svého produktu zvýšila ustanovením, že vkladatel může podat v ročním předstihu výpověď, aniž by byl penalizován. Ten tak mohl při nečekaně vysoké inflaci z vkladu vycouvat bez nezhojitelných šrámů. Dalším lákadlem byla časová neohraničenost vkladu, v tomto případě zcela absurdně nazvaného termínovaný. Tak to stojí v příslušných smlouvách. Na věci nic nemění, že slovo termínovaný se podle úřední interpretace banky vztahuje v tomto případě k roční výpovědní lhůtě, a ne k době trvání vkladu, jak to spíše chápe laická veřejnost. O možnosti vypovědět vklad ze strany KB z ekonomických důvodů se v příslušných smlouvách vůbec nic nepíše ani nenaznačuje. Přeskočme ale do letošního roku, o němž se říká- a vývoj to potvrzuje- že bude charakterizován inflací pod 10 procent. Úředníci KB zbystřili a již v březnu podstatně omezili možnosti, jak na uvedené vklady s pevným vysokým úrokem přihodit další peníze. O tom se dosud nepsalo, i když i tento krok už porušoval příslušné smlouvy. Koncem srpna šla banka ještě dále: ohlásila, že vypoví všechny speciální vklady s roční výpovědní lhůtou a pevnou sazbou s platností k 31. prosinci. KB neměla jiné čistě ekonomicky rozumné východisko, ale to je její problém a její chyba, které se dopustila při formulaci smlouvy. Dodejme, že ještě 25. srpna představitelé banky nevěděli, čí výpověď by platila při souběhu výpovědí od KB a klienta Faul byl v tom, že Komerční banka se nyní ohání paragrafem z Občanského zákoníku, který existuje, ale na nějž zapomněla upozornit- na rozdíl od jiných paragrafů- při koncipování zmíněných smluv. Je skutečně pravda, že časově neomezená smlouva je podle občanského zákoníku vypověditelná. Právní i odbornou neznalost úředníků KB dosvědčily opožděná konzultace u soukromé právnické firmy napojené na úctyhodnou právnickou fakultu Univerzity Karlovy i doložitelné zmatené informace pro tisk a několik výroků typu nevím v průběhu aféry. Postiženo bylo více než osm tisíc klientů se souhrnným vkladem kolem půl miliardy korun. Z hlediska KB i vývoje českého bankovnictví jde o zanedbatelné množství. Závěr je nicméně jednoznačný. Občan v tržní ekonomice musí vždy spoléhat sám na sebe nebo na své placené poradce. Poslední institucí v každém sporu je soud. Český bankovní sektor už není mírumilovnou ovečkou pasenou státem, ale po poslední aféře v KB a několika bankrotech a bankovních fúzích stejně chybujícím odvětvím jako kterékoli jiné. 
news Čínští politici jedli třídní nepřátele New York- Jídelny určené pro čínské státní činitele nabízely během kulturní revoluce v letech 1966 až 1976 pokrmy upravené z masa třídních nepřátel. Uvádí se to v knize amerických autorů Nicholase Kristofa a Sheryl Wu Dunnové, která se včera objevila v newyorských knihkupectvích. Autoři knihy Čína se probouzí popisují, jak se v kuchyních stravoven na řeznických hácích houpala těla kontrarevolucionářů. Důvodem kanibalismu nebyl hlad, ale politické motivy. Na některých školách studenti vraždili učitele a pekli si je na oslavu vítězství nad kontrarevolucionáři. První, kdo si uřízl plátek masa z těla ředitele školy , byla bývalá přítelkyně ředitelova syna. Tak ukázala, že s ním nesympatizuje a je' rudá' jako ostatní, píše se v knize. Čínské úřady zprávy o kanibalismu, které pronikly na Západ z čínských disidentských kruhů, nepotvrdily. 
essay Nový zákon pro vysoké školství je připraven k projednání Ivan Pilip, Ministr školství, mládeže a tělovýchovy S návratem akademické obce do jejích Almae mater nesporně zesílí diskuse o připravovaném vysokoškolském zákoně, který se bude brzy projednávat. V komunistickém režimu byly vysoké školy podřízeny zájmům státu a postrádaly skutečnou autonomii. Je proto pochopitelné, že jedním z požadavků listopadu 89, ve kterém vysoké školy sehrály velmi důležitou roli, bylo obnovení akademických svobod. Návrat k nim a tím i k autonomnímu postavení vysokých škol byl již na začátku roku 90 zakotven v novém vysokoškolském zákoně, v jednom z prvních velkých zákonů, který byl tehdy přijat. Vliv státu na vysoké školy byl omezen a velká část jeho pravomocí přenesena na vedení vysokých škol. Zkušenosti posledních čtyř let ukázaly klady i nedostatky všech přijatých změn a nyní stojíme před úkolem jasně stanovit míru pravomocí a odpovědnosti vysokých škol, jejich základní vnitřní vazby a vztah ke státu i pravidla jejich hospodářského života. S trochou zjednodušení lze říci, že se snažíme dospět do stavu, kdy společnost určuje pouze jakýsi základní rámec, pravidla hry, a univerzity se svobodně pohybují v tomto širokém prostoru. Hlavním úkolem státu v této oblasti zůstává povinnost garantovat určitou úroveň vysokoškolského vzdělávání a ekonomicky podporovat vysoké školství. Jednou z klíčových otázek je nesporně vztah mezi státem a univerzitami. Prvním momentem, kdy se návrh nové definice vztahů projevuje, je akt zřízení vysokoškolské instituce. Než budu tedy hovořit o vzniku vysokoškolské instituce, rád bych se zmínil, že navrhovaný zákon umožňuje oproti současnému stavu i vznik vzdělávací instituce uskutečňující pouze kratší profesně zaměřené bakalářské studijní programy na bakalářské úrovni a zavádí pro ně název vysokoškolský institut. Kromě toho dává možnost uskutečňovat části studijních programů i mimo stávající vysoké školy. Například v oblasti doktorských programů by mohlo jít především o vědecké a výzkumné instituce. Vysoké školy a vysokoškolské instituty nazývá nový vysokoškolský zákon vysokoškolskými institucemi. Pouze ony mají mít právo udělovat akademické tituly. Jiné právnické osoby by mohly udělovat akademické tituly pouze v dohodě s některou vysokou školou. Cílem této navrhované změny je diverzifikovat možnost studia, umožnit přístup na vysoké školy, ale neřešit přitom tyto požadavky za cenu ústupu z úrovně studia. Jak již bylo řečeno, na rozdíl od dosavadního stavu se v návrhu nového zákona připouští, aby zřizovatelem vysokoškolské instituce byl nejen stát, ale i jiná právnická osoba. Pak se v procesu zřizování rozlišují dva kroky- jednak vlastní založení instituce, jednak její uznání státem. Je možno tedy hovořit o vysokoškolských institucích státem zřízených a institucích státem uznaných. Státní zmocnění by uděloval vysokým školám parlament formou zákona, vysokoškolským institutům vláda. Ve státní sféře budou tedy vysoké školy zřizovány nařízením vlády, zřizovateli vysokoškolských institutů budou moci být ústřední orgány státní správy nebo vyšší územní samosprávné celky. Stát má za úkol zajistit určitou úroveň vysokoškolského vzdělávání. Rozhodně nechceme jít cestou masového zvyšování počtu vysokoškolsky vzdělaných lidí za cenu devalvace kvality. Snažíme se tedy vytvořit co nejpestřejší nabídku a vyhnout se nebezpečí jak vzdělávání jen masového, tak vzdělávání pouze elitního. Ke kontrole a zajištění kvality vysokého školství byl vytvořen nezávislý odborný orgán jmenovaný vládou. Dosud jím byla Akreditační komise, která se nyní podle nového zákona přetváří v Akreditační kolegium s posílenými pravomocemi. Souhlas Akreditačního kolegia, složeného z významných osobností s vysokou odbornou úrovní, je nutnou podmínkou pro udělení státního zmocnění vysokoškolským institucím i jiným právnickým osobám uskutečňujícím studijní programy. Akreditaci bude podléhat rovněž oprávnění vysokých škol nebo fakult konat habilitace docentů a jmenovací řízení profesorů. Druhou významnou činností Akreditační komise je evaluace fakult a studijních oborů- hodnocení fakult obdobného zaměření. Cílem evaluace je zdokonalování studijních programů a zajištění srovnatelné kvality vysokého školství. Nový vysokoškolský zákon zasahuje i do stávající řídicí struktury vysokých škol. Posiluje pozici rektora, přiznává mu některé nové pravomoci. Podle nového zákona jmenuje děkana fakulty rektor, a nikoli akademický senát, jak tomu bylo dosud. Akademickému senátu fakulty zůstává právo volby kandidáta na děkana. V mimořádných případech má rektor právo děkana fakulty odvolat. Zákon nově rozšiřuje kompetence rektora i v otázce zřizování, slučování a rušení fakult. Je tu zřetelná snaha podpořit význam postavení univerzity jako celku, aniž by docházelo k omezování potřebných pravomocí jednotlivých fakult a dalších samostatných jednotek školy. Rektora jmenuje prezident republiky na návrh akademického senátu vysoké školy. Nově se také navrhuje postavení vědeckých rad a akademických senátů. U akademických senátů se mění poměr zastoupení pedagogů a studentů, podíl studentů se snižuje na nejvýše 1/ 3 počtu, jak to odpovídá zvyklostem v jiných zemích i zkušenostem z fungování senátu v posledních letech u nás. Určitě snížení stropu pro zastoupení studentů nic nemění na významu jejich práce v senátech, což je zaručeno návrhem na povinné zastoupení alespoň dvěma zástupci. Nově se upravují i pravomoci a povinnosti ministra. Pravomoc ministerstva k rozdělování finančních prostředků se doplňuje o povinnost ministra stanovit a vyhlásit kritéria pro jejich rozdělování, které by zejména mělo směřovat k posílení vědy na vysokých školách a k jejímu přirozenému posilování v těchto institucích. Oblasti financování se týká i řada dalších změn, které však přesahují možnosti tohoto článku. Vysokoškolský zákon by měl být projednáván v nejbližší době a měl by vytvořit další prostor školám v jejich transformaci a rozvoji, na němž ve velké míře závisí i transformace a rozvoj ekonomiky a dalších oblastí života společnosti. 
review Brittenova mořská opera Recenze HUDBA: Zvuk a atmosféra skladeb BENJAMINA BRITTENA (1913- 1976) jsou anglicky typické a neopakovatelné. Stejně je tomu i v případě mořské opery Peter Grimes, jejíž třetí kompletní nahrávka je nově k dispozici. Jde o dílo, které u nás trochu známe díky inscenaci pražského Smetanova divadla. Ta měla počátkem osmdesátých let na dvacet repríz. Nyní se naskýtá možnost slyšet operu v autentickém podání nejlepších britských sólistů, orchestru a sboru londýnské opery Covent Garden. Hudebně i divadelně podmanivé dílo patří ke klasice dvacátého století. Rybář Peter Grimes je- oproti Crabbeově předloze- u Brittena spíše snílek než zlosyn. Do tragicky osudového konfliktu s vydrážděným maloměstským okolím, do konfliktu jednotlivce a společnosti se dostává na základě nešťastných úmrtí svých dvou učedníků, ale i vlivem vlastní povahy. Svůj nenaplněný život končí pod tlakem bezvýchodnosti. Takto zvláštní téma zvolil tehdy třicetiletý skladatel pro svou operní prvotinu. Uchopil ho způsobem, který mu v roce 1945 ve vlasti přinesl nejvyšší uznání jako básníkovi drsného mořského pobřeží, jako dramaticky cítícímu symfonikovi i invenčně a řemeslně zralému tvůrci. Podmanivé jsou nejen známé mořské mezihry, ale i gradované masové sborové scény, stejně jako kompozičně brilantní ansámbly či melodicky lyrická místa pěveckých partů. Těch se v dané nahrávce vskutku ideálně zhostili zejména tenorista Anthony Rolfe Johnson, sopranistka Felicity Lottová a barytonista Thomas Allen. Spolu s celým souborem byli vedeni zkušenou rukou amsterodamsko- londýnského dirigenta Bernarda Haitinka. Peter Grimes firmy EMI je mezi gramofonovými snímky operního repertoáru obchodně odvážným činem. Opera je však na kompletu dvou CD nahrána v nejlepším možném nastudování a v sugestivní prostorové a zvukové iluzi. Proto jde o čin zcela mimořádný. Petr Veber Benjamin Britten: Peter Grimes. Orchestr a sbor Covent Garden, dirigent Bernard Haitink. 2 CD, vydala EMI, 1993. 
collection Krátce Ruská produkce ropy a plynných kondenzátů klesla za leden až srpen letošního roku proti stejnému období vloni z 231.5 na 201 mil. tun, tedy o 13.2 procenta. Údaje nezahrnují produkci podniků s účastí západních firem. Dohodu o založení společnosti Inform Mail podepsali koncem minulého týdne představitelé brněnské firmy Inform Katalog, která poskytuje služby v oblasti obchodních informací o českých podnicích, nizozemské International Business Consultants a Czech Business Investment Fund. Společný podnik bude poskytovat komplexní služby v oblasti direct marketingu a direct mailu. (mav) Olovo dosáhlo v úterý na Londýnské burze kovů dvouletého maxima 625 USD za tunu, uvedl list Financial Times. Olovo od začátku světového ekonomického oživení patří ke kovům s nejvýraznějším vzestupem cen. Cena dosáhla dna vloni v říjnu, od té doby se zvýšila o více než 70 procent. 
other Senzační zpráva o Telecomu Praha (agentura Wild Duck)- O SPT Telecom toho bylo už napsáno mnoho. Kdyby si to všechno telefonovali, nedozvěděli bychom se vůbec nic. 
news Schůzka bankovních rad je ohrožena Bratislava- Termín konání schůzky bankovních rad Národní banky Slovenska (NBS) a České národní banky (ČNB), avizovaný původně na září, je podle guvernéra NBS Vladimíra Masára ohrožen. Navzdory předpokladu, že se představitelé centrálních bank obou zemí sejdou do konce tohoto měsíce, dnes nevím, zda je tento termín ještě reálný, uvedl včera guvernér NBS. Jako důvod případného odkladu Masár uvedl mezinárodní aktivity týkající se reprezentantů obou emisních bank. Odmítl spekulace, že by na případný odsun termínu setkání měly vliv blížící se podzimní volby do slovenského parlamentu. Představitel NBS také nepředpokládá, že by stav na clearingovém účtu mezi SR a ČR, jehož saldo monetálně zní v neprospěch ČR, byl důvodem ke speciálnímu bodu jednání obou bankovních rad. Na dotaz, jak by stav devizových rezerv ovlivnilo možné současné zrušení clearingového zúčtování mezi SR a ČR a desetiprocentní dovozní přirážky, guvernér Masár odpověděl, že v počáteční fázi by se jednalo o změny pozitivní. Vzhledem k tomu, že česká strana momentálně překračuje stanovený limit 130 miliard ECU na clearingovém účtu, by se to pozitivně odrazilo i na stavu devizových rezerv, dodal. 
comment Mohl bych se vsadit, že ačkoli většina dnešních uživatelů už má ve svém počítači Windows, toto menu (hádejte, kde se ve Windows najde?) jen málokomu cosi řekne. Přestože dnes cena modemové nebo ještě užitečnější faxmodemové karty není ani zdaleka nedosažitelná, majitelé počítačů stále využívají telefonních linek jen k tomu, aby se domluvili, co si navzájem pošlou na disketách. A přitom by po stejném drátě mohla data z počítače na počítač přeběhnout rychleji, než se jejich majitelé stačí domluvit. Tento stav věcí je poněkud nenormální (a to i bez ohledu na věhlasnou kvalitu služeb Telecomu), proto pro podzimní měsíce připravujeme celý velký balík informativních článků na téma informace na drátech. A protože se pomalu blíží vánoce, uvažujeme také o tom, jak obdarovat pravidelné a pozorné čtenáře této stránky. V některém z příštích týdnů zde najdete několik otázek do ankety- soutěže, jejíž výherci získají kvalitní software jedné velmi, ale opravdu velice proslavené firmy. (jif) 
news Neexistující firma usiluje o privatizaci petrochemie Praha (il)- Doposud nezaložená firma KCF Petrol se hodlá podílet na privatizaci české petrochemie. O rafinerie se již ucházejí vlastními projekty Mezinárodní ropné konsorcium IOC (složené z Agip, Conoco, Shell a Total), a. s. Chemapol a s. r. o. Inekon. KCF Petrol je údajně konsorciem 30 českých podniků (např. Chemapol, Inekon a další) a bank, které počítá s modernizací celého rafinersko- petrochemického komplexu. Řekl to novinářům M. Černík, kterého svoláním tiskové konference pověřil Inekon. Podle něj na tuto činnost má KCF Petrol z Londýna a USA přislíben úvěr 1.5 miliardy dolarů. Projekt KCF Petrol naplňuje rozhodující předpoklad vlády, aby petrochemický komplex jako strategický obor zůstal v majetku českých subjektů. Na dotaz, zda vláda v této prioritní záležitosti skutečně jedná s někým, kdo není založen a tedy definován, Černík řekl, že ano. Tato slova však upřesnil tak, že s vládou jedná Inekon. Můžeme říci, že Inekon je mluvčím této skupiny, uvedl Černík. Ke zkušenostem Inekonu v oblasti petrochemie řekl, že má jisté aktivity v Rusku, odkud loni dovezla malé množství ropy do ČR a v současné době jedná i ve Venezuele. Vláda má o způsobu privatizace petrochemie rozhodnout 15. září. 
invitation Radnice jako kdysi Praha- O víkendu budou mít Pražané a návštěvníci Prahy příležitost udělat si představu, jak by asi vypadalo Staroměstské náměstí, kdyby stála radnice celá. Dnes se tu začíná stavět lešenářská konstrukce, která bude simulovat stav před požárem v roce 1945. 
news Zákon o drahách ukončí monopol na železnici Praha (mrk)- Konkurenci na všech typech drah má poprvé v historii naší republiky zavést nový zákon o drahách, jehož návrh na svém včerejším zasedání schválila vláda. Jak po jeho skončení informoval ministr dopravy Jan Stráský, vedle státního podniku by na drahách měly podnikat i jiné subjekty. Zákon zavádí tři kategorie možného podnikání: podnikání s dráhou (tj. výstavba a údržba drah), provozování drážní dopravy a podnikání dopravců, kteří vlastní lokomotivy a vozy. V právním slova smyslu tak zákon podle Stráského ruší monopol Českých drah a umožňuje realizovat jejich transformační projekt, podle něhož by se měla asi třetina podniku zprivatizovat a zbytek rozdělit na několik segmentů. Drážní doprava by se podle návrhu zákona měla přeměnit v regulovaný obor podnikání. Regulací by podle Stráského měl být pověřen úřad drážní, nikoli živnostenský. Kromě dosavadních úkolů bude tento úřad vydávat licence pro podnikání na dráze. Ministři včera dále schválili nařízení o jednacím řádu ústřední volební komise, která je apolitickým orgánem, jehož členy jsou zástupci všech volebních stran. Vláda rovněž přijala návrh na uspořádání 4. evropské konference ministrů členských států Rady Evropy odpovědných za oblast hromadných sdělovacích prostředků, která se bude konat začátkem prosince v Praze, a zamítla návrh novely zákona o rodině, jehož předkladatelem byl poslanec Dalibor Štambera (ČMSS). 
topic_interv Otázka pro Tomáše Ježka (ODA), předsedu rozpočtového výboru parlamentu o Předseda Strany podnikatelů Rudolf Baránek má dojem, že vládní strany nevytvářejí podmínky pro rozvoj drobného a středního podnikatelského stavu. Chce proto prosazovat požadavky na snížení daňové zátěže přímo v parlamentu. Je koalice k podnikatelům skutečně tak macešská? Nechtěl bych se pana Baránka dotknout, udělal velký kus práce a jsem rád, že se podnikatelů hlasitě zastává. Není ale pravda, že vládní strany nedělají politiku pro podnikatele. Je to obecnější otázka: do jaké míry mají poslanci hrát něčí specifickou kartu a zastávat se jednotlivých sociálních nebo profesních skupin? Poslanec by měl z ptačí perspektivy hájit zájmy ČR jako celku. A ty nemusí být totožné s momentálními zájmy jednotlivých skupin, ať jsou to podnikatelé, spotřebitelé nebo odboráři. V rámci tohoto celku hájíme i zájmy podnikatelů. Ale i oni jsou občané, kterým musí jít především o udržení obecného právního řádu. Víme, že jejich daňové zatížení je značné, ale musíme mít na mysli i výdajovou část státního rozpočtu. Samozřejmě, že na podzim při projednávání daňových zákonů budeme zvažovat, zda je možné jim ulevit. Nesmíme však nabourat zdroje pro nezbytné výdaje. (em) 
news K restituci řetěz nepomohl Písek (dan)- Protiprávně obsadil objekt bývalé slévárny v Pražské ulici osmapadesátiletý Jiří R. Zaměstnancům přicházejícím do práce vyhrožoval střelnou zbraní a stejně tak přivolané policejní hlídce. Na místo se dostavila zásahová jednotka, která u Jiřího R. zajistila perkusní pistoli připravenou k výstřelu. Jiří R. byl obviněn z trestného činu útoku na veřejného činitele, násilí proti skupině obyvatel a jednotlivci a neoprávněného zásahu do práva k nebytovému prostoru. Motiv jeho jednání pravděpodobně souvisí s restitučním nárokem na vydání objektu, který obviněný uplatnil před čtyřmi roky a jenž byl zamítnut jako neoprávněný. 
news Slovensko nezruší Benešovy dekrety Bratislava- Šéf slovenské diplomacie Eduard Kukan včera potvrdil, že Bratislava nehodlá zrušit Benešovy dekrety, navzdory programovému cíli maďarských stran na Slovensku dosáhnout revize těchto právních norem, na jejichž základě byly po válce konfiskovány majetky německé a maďarské menšiny v tehdejším Československu. Benešovy dekrety byly součástí poválečného uspořádání v Evropě. Domníváme se, že jejich zrušení by nebylo správné a jednoduše ani možné, prohlásil Kukan. Současně ujistil, že Bratislava je proti nesprávnému principu kolektivní viny. 
caption Devět lidí bylo zachráněno z hořící čtrnáctipodlažní budovy v obchodním centru australského Sydney. Šest z nich muselo být odvezeno do nemocnice kvůli popáleninám a otravě z kouře. Je to výsledek úspěšného zásahu městských hasičů proti zuřícímu živlu, který odřízl pět pater a zabránil několika lidem v okamžité evakuaci. Foto Reuter 
essay Ludvíka Vaculíka srpnový hněv Václav Bělohradský V Českém snáři Ludvík Vaculík cituje, co řekl v jednom pošmourném listopadovém dni roku 1968 na mítinku mládeže na Žofíně: Mladým lidem hrozí vždy znovu a v každé generaci to, co se přihodilo našemu socialismu, totiž náš vlastní fanatismus... Je třeba podstoupit nepříjemný krok- pouštět se do kontaktu s lidmi, jejichž společnost nám nevoní... Potřeba harmonického soužití ve společnosti vede člověka k tomu, že místo aby řešil problémy společnosti, vytváří si svou vlastní společnost. Koncem sedmdesátých let zahájil v tomto smyslu také velkou diskusi o Chartě 77 a disentu: Disidenti nesmějí být lidé zvláštního ražení budující si svou vlastní společnost vyvolených. V obou případech bylo Vaculíkovo varování správné. Naše západní dějiny se po tisíciletí hrozivě ježí pokusy realizovat potřebu harmonického soužití ve společnosti tak, že skupina vyvolených si vybuduje svou vlastní společnost, z níž navždy vyžene lidi, kteří jim nevoní. Komunismus byl jen jedním z těch pokusů, možná nejkrvavější. Mládež na Žofíně si tehdy, zdá se, vzala řeč Ludvíka Vaculíka k srdci a při první příležitosti v roce 1990 zavrhla všechny reformované verze harmonické společnosti a zvolila si život v rozporech, tedy vládu a opozici, napětí mezi legitimitou a legalitou, rozporné veřejné mínění, svobodu tisku, třídní konflikt, právní, ne morální stát, tržní vztahy, konkurenci. Standardní demokracie se tomu dnes říká. V článku Srpnový den (Lit. noviny č. 35) L. Vaculík naznačuje, s čím zahájí svou předvolební kampaň, jaké budou podmínky, jež položí stranám ucházejícím se o jeho přízeň. Získá si ji vláda, která ve vládnutí pokročí o třídu výš, bude slyšet hlasy varující před užitkem a ziskem a bude po lidech více žádat. Hněvá se na vládu za to, že nevymetá železným koštětem banditu, který se k nám s trhem a demokracií vetřel. Taková potřeba vidět železné koště v rukou vlády není ale než jinak oděná potřeba harmonického soužití ve společnosti, před níž Vaculík tak prozíravě varoval mládež v roce 1968. Ludvík Vaculík píše: Vláda možná nedovažuje jednu věc: znakem dnešního režimu není jenom to, že trhovci na zlínském náměstí si můžou konkurovat cenami svého zboží, ale i to, že nemůžou. Protože kdo vyhlásí nižší cenu, toho navštíví bandita a pohrozí mu něčím, když své ceny nevyrovná s okolními. Banditismus, podvody, zlodějna a chamtivost- to je druhá strana mince, ražené v koaliční mincovně. Vaculík ve svém hněvu nazval pána, který naléhá, aby někdo neprodával za nižší cenu než ostatní, banditou. Ale co například odbory? Nespočívá snad velká část jejich činností ve snaze zabránit dělníkům nabízet svou práci za nižší cenu, a tak si konkurovat? Když například nabídne nějaký emigrant svou práci za nižší mzdu, než to předpisuje kolektivní smlouva nebo zákon o minimální mzdě, navštíví ho pán, kterého by jen těžko Ludvík Vaculík nazval banditou. Kdyby ano, pak by asi skončil ve vězení za urážku veřejného činitele. Ale zůstaňme ještě u těch rajčat. Vždyť ten bandita může být jednoduše zástupce výrobců rajčat, bránících se proti náhodným prodavačům, kteří si vyprodají nějaké náhodné množství rajčat pod cenou, a tak poškodí ty, kdo z prodeje rajčat žijí. Mohla by to být také obrana proti cizincům, kteří svými cenami ničí domácí výrobce, protože je jejich stát daňově zvýhodňuje. Ale je tu i morální aspekt. Ten bandita by mohl tomu prodavači říci: nestydíte se takhle zrazovat své kolegy, své soudruhy? V Českém snáři Vaculík popisuje, jak by vládl v zemi, kdyby byl dobrým králem Ludvíkem: Domácí obyvatelstvo by na rozdíl ode dneška mělo všechny výhody a přednosti před turisty, kteří by naopak byli přepadáni na cestách, notně vystrašeni a obráni o kuřivo a fotoaparáty. S hanbou by se vraceli domů, protože jejich rozum by tu pro jinakost každé věci ničeho nechápal. Často to u nás s turisty dopadá, jako by dobrý král Ludvík již vládl. V každém případě si všimněme, že podle tohoto královského programu rozdíl domácí- cizinec opravňuje k určitým výhodám. Může k nim legitimně patřit i to, že cizinci nesmějí prodávat v Čechách rajčata za nižší ceny, než stanovuje svaz domácích výrobců? Nazveme banditou pána, co se o to stará? A co třeba stávkokazi, tedy dělníci, kteří odmítají stávkovat a jsou k tomu nuceni odborářskou stráží? Je to banditismus? Myslím, že ani Vaculíkův občanský hněv by je neměl házet do jednoho pytle. V každém případě je zbytečné radit vládě, aby toto zvážila. To je první problém všech demokratických vlád: jak spravedlivě vládnout občanům, kteří mají protikladné zájmy a často jeden v druhém vidí banditu. Vaculíkův hněv dopadá i na soudce, kteří jen s potížemi odsuzují vydavatele siónských protokolů: Soud- až padne tato vláda- bude muset vydavatele sionských protokolů přece jen odsoudit. Jeho hněv si přeje, aby došlo za vedení ODS k takovému posunu, aby to šlo snadno. Jenže díky tomu, že v demokratickém právním státě jen těžko soud odsoudí vydavatele sionských protokolů, nemůže nikdy odsoudit Vaculíka třeba za pornografii. Jsou to spojité nádoby. Vydavatel nějakých protokolů může unikat, třeba tak, že ten text bude vydávat za vědeckou publikaci a bude se dovolávat svobody vědy. Vím, že se ještě nikdy a nikde nepodařilo nějaké demokratické vládě snadno zamést s vydavatelem ideologicky a morálně nepřijatelného svinstva. Hájíme- li neomezenou svobodu slova, nejčastější protiargument je tento: A to chceš připustit, aby někdo veřejně hlásal, že tu či onu rasu je třeba vyhnat nebo dokonce spálit v pecích? To je ovšem problém občanského zákoníku, paragraf o vyhrožování. Výhoda neomezené svobody slova je v něčem podstatnějším. V demokracii nestojí jedna velká čistá a věčná hodnota proti velké, špinavé a věčné nehodnotě. Naše hodnoty jsou relativní, na každé ulpívá nějaké podezření, a co dnes je mírou mravnosti, bylo donedávna nemravné. Rozhodující jsou mezní hodnoty, tedy situace, v nichž lidé přestávají být lhostejní, další znehodnocení toho, co je pro ně důležité, už nepřipustí a jdou třeba do ulic protestovat. Z tohoto hlediska bylo vydání sionských protokolů společnosti prospěšné, protože mnoho lidí, kteří by to jinak neudělali, začalo veřejně hájit hodnoty, o něž se demokracie opírá. Není proto dobrá Vaculíkova rada vynutit si posun vlády směrem k větší autoritativnosti. Výhodnější je usilovat o to, aby mezní množství svinstva bylo co nejmenší. Vaculíkův srpnový hněv nás kárá za to, co všechno jsme připustili, zatímco byl v Bavorsku: Vy jste tu nechali padnout Ježka, za vraždu jsou dokonce už jenom čtyři roky, vývoz surovin pokračuje, voda na pití se kupuje v lahvích, a jestli vláda nepochopí, co je úkolem budoucí vlády, budeme kupovat i vzduch... A ministerský předseda nám sympaticky vysvětlí, že i to je v zákonu tržní ekonomiky. Hněvat se na to, že vývoz surovin pokračuje , není pro nás výhodné, protože dovážíme všechnu naftu, zemní plyn a většinu surovin vůbec, takže bychom tu v zimě pomrzli, kdyby Rusové se nechali pohnout Vaculíkovým hněvem a svůj vývoz zarazili. Kategorický imperativ nám totiž velí jednat tak, aby naše jednání mohlo být obecným zákonem- nelze být proti vývozu surovin z jedné země a žít z výhod dovozu surovin ze země druhé. Ale i s tím vzduchem a vodou je to tak, jak nám ministerský předseda sympaticky vysvětlí. Například Vaculíkův článek je součástí procesu, kterého se účastní výrobci papíru, počítačů, dovozci nejrůznějších surovin, tiskárny atd. Mnoho lidí, z národů ač jsou různých, se podílí na výrobě a směně prostředků, které potřebuje Ludvík Vaculík k tomu, aby slova jeho hněvu dopadla na stránky Literárních novin, získala tak občanskou váhu a my se mohli zastydět za naši konzumní omezenost a mravní lhostejnost. Jeho článek ale přispěl k zamoření vzduchu a vody v nějaké míře. Navíc, tím, že mne svedl k tomu, aby mu odpověděl, zamořování dál roste. Chtěl bych čistší vzduch, ale čeho se vzdát, aby takový byl? Od čeho začít? Od Vaculíkova článku nebo od mých odpovědí? Na čí úkor chce Vaculík ten čistší vzduch dýchat? Jmenovat prosím! Hledám politika bystrosti takové, který se nechá zvolit lidmi, jimž bude opakovat: Nemusíte všechno mít jen proto, že to na světě je. Vaculík jistě nepotřebuje, co vidí, ale to, co potřebuje, také otravuje vzduch. Potřeboval vydávat své knihy, psát ten článek a potřeboval vůbec jet do Bavorska? Tedy dohodněme se nějak, jaká je míra zamoření, kterou chceme nést a čeho se kdo musí vzdát, aby jí dosáhli. Takže to zamoření opravdu je v zákonu tržní ekonomiky. Něco za něco, ale co za co, a hlavně co na úkor koho. Navíc čistota vzduchu záleží jen v malé míře na naší vládě, je to problém pomalu se rýsující světovlády, kterou ale bude třeba držet na uzdě, aby nám nepřerostla přes hlavu. Já alespoň nechci, aby mi světovláda říkala, co smím potřebovat. Od Ludvíka Vaculíka to beru, on je ale autorita jiného řádu než nějaká vláda nebo politické strany. Vaculíkův srpnový hněv ústí v tuto radu: Proto až nám strany a lidé ucházející se o příští vládu budou rýsovat své projekty, prohlédneme je dobře, není- li do nich zákonitě vestavěn i půdorys trvalého bandity. Říkám předem, že bude. V demokratické společnosti je půdorys trvalého bandity nepotlačitelně přítomen. Kandidoval jsem kdysi v městských volbách v Janově za liberální stranu a drobní hokynáři si u mne houfně stěžovali na ty bandity, kteří všude staví supermarkety, a tak je ničí. Kupující si naopak libovali, že supermarkety je osvobozují od zaostalých hokynářů a jejich malých a neefektivních krámků. Hněvat se na hloupé spotřebitele, zmámené konsumismem, znamená jednoduše, že se hněváme na ty, kdo potřebují něco jiného než my. Potřeba psát do Literárních novin a číst je není o nic posvátnější než potřebovat kabát, auto, domek na venkově, knihu básní nebo krém na pleť. Mám rád Vaculíkův hněv a považuji za privilegium, že žiji v jeho dosahu. Občanský hněv je velkou a krásnou složkou demokracie. Chci jen připomenout, že o hněvu jakkoli velkém v demokracii nemilosrdně platí tato jednoduchá věta: Kdykoli jsem se rozhněval na společnost, v níž žiji, objevil jsem také sama sebe činícího to, na co se hněvám. 
news Bundesbanka sazby snižovat nebude Frankfurt - Přestože poslední údaje o inflaci v Německu ukázaly pokles na nejnižší úroveň od června 1990, nebezpečí nárůstu cenových tlaků se zvyšuje. Uvedla to včera ve své měsíční zprávě německá centrální banka Deutsche Bundesbank, a v podstatě tak potlačila všechny zbývající naděje na další snížení německých úrokových sazeb. Meziroční míra inflace se v lednu snížila na 2.3 procenta a v posledním pololetí dokonce klesla v přepočtu na celý rok pod dvě procenta, což je střednědobý cíl Bundesbanky. Banka nicméně poukazuje na zjevná nebezpečí cenového vývoje. Je to především růst cen komodit a dovozních cen, odrážející celosvětové ekonomické oživení. Rovněž celá řada německých firem se snaží využít rostoucí poptávky ke zvýšení svých prodejních cen. Zpráva Bundesbanky tak přes příznivý vývoj inflace potvrzuje odhady finančních analytiků, podle nichž již v tomto hospodářském cyklu Bundesbanka úroky snižovat nebude a další pohyb sazeb bude směrem vzhůru. 
sport "Votroky" čeká v úvodu test odolnosti Hradec Králové se vrací na malšovický stadión s kanonýrem Černým Praha - Hned úvod fotbalového jara napoví, zda má SK Hradec Králové reálnou naději na prvoligovou záchranu. "Votroky" nejprve čeká domácí zápas s druhou v tabulce Viktorií Žižkov, pak náročný zájezd do Chebu a třetím testem odolnosti bude souboj s vedoucí Slavií. "Když získáme pět bodů, budeme po třech kolech spokojeni," přiznává ředitel klubu Zdeněk Beneš. Hradečtí se nyní vracejí na městský stadión v Malšovicích, kde naposledy hráli loni 11. září proti Boby Brno. Pak se kvůli špatnému stavu trávníku přestěhovali do zhruba 15 km vzdálených Třebechovic a pochvalovali si zde útulnější fotbalové prostředí. "Jenže náš skutečný domov je v Hradci a už kvůli fanouškům byla povinnost se vrátit," vysvětluje nový člen klubového vedení Vladimír Voda, bratr oklahomského kardiologa a majitele klubu Jana Vody. Malšovické hřiště si hráči po dlouhé době vyzkoušejí v dnešním zápase s Příbramí (od 14 hodin), ovšem jen v případě, že nebude hrozit zničení terénu. Východočeši vstřelili v 15 podzimních zápasech jen 10 gólů, což je nejméně ze všech ligových týmů. Proto si hodně slibují od návratu svého kanonýra Černého, který naposledy působil v Japonsku. V přípravě se několikrát blýskl - naposledy hattrickem proti Neratovicím. Z avizovaných velkých odchodů (Breda, Šmarda, Džubara, Rehák) se realizoval jen u prvně jmenovaného. Zato je překvapením, že po necelých dvou měsících opustil klub manažer Nevrlý, jemuž se nelíbil systém řízení klubu a nedohodl se na podmínkách své smlouvy s J. Vodou. "Náhradu za něho zatím nehledáme," dodává ředitel Beneš. Podzimní bilance Hradce: 13. místo, 4 výhry, 2 remízy, 9 proher, skóre 10:24, 14 bodů. Přišli: Černý (Sanfrecce Hirošima), Kaplan (Neratovice), Hynek (Benešov), Zoubek (Brandýs). Odešli: Breda (Jablonec), Havlíček (Třinec), Pilný, Polomský (oba hostování v Pardubicích), Koubek (hostování v Dukle Praha), Jirka (hostování v Brandýse), Hrotek (ukončeno hostování z Baníku Ostrava). 
overview Lodníci si přijdou na více peněz než železničáři Praha - Průměrná měsíční mzda v dopravě dosáhla loni v prosinci 7777 korun, což bylo o 19.1 procenta více než o rok dříve. Uvedl to Český statistický úřad. Nejvíce si vydělali lodníci na řekách (8504 Kč), po nich následovali železničáři (7973 Kč) a dále lidi v silniční ČSAD (7277 Kč). Dopraváci v soukromém sektoru brali v průměru o něco málo více (7344 Kč) než jejich kolegové ve státních podnicích (7296 Kč). Statisticky sledovaná průměrná měsíční mzda v průmyslu činila loni v prosinci 7781 korun a ve stavebnictví 8925 Kč. V prvním případě šlo o meziroční nárůst o 16.5 procenta a ve druhém o 15.8 procenta. Jak jsme zjistili z porovnání ukazatelů, vývoj mezd v dopravě neodpovídá výkonům (tuny krát kilometry) jednotlivých oborů. V říční dopravě se v roce 1994 snížil výkon ve srovnání s předchozím rokem o 6.1 procenta a na železnici o 4.7 procenta. Ve veřejné silniční dopravě naopak výkon vzrostl o 30.7 procenta. To ovšem neznamená, že příslušné podniky nemohou v důsledku úspory nákladů nebo růstu cen zvyšovat mzdy svých pracovníků. Celková průmyslová produkce včetně malých podniků a živnostníků se podle odhadu Českého statistického úřadu loni zvýšila o 2.3 procenta, zatímco v podnicích s 25 a více zaměstnanci stagnovala. Ve stavebnictví činily obdobné ukazatele 7.5 a 6 procent. 
caption Ředitel Národního divadla Jiří Srstka (vlevo) a členové rady Milan Lukeš a Jan Klusák (vpravo) 
invitation Japonský dirigent Kobayashi vystoupí s Českou filharmonií Hostem za dirigentským pultem České filharmonie bude v sobotu vynikající japonský dirigent Kon-Ichiro Kobayashi. V Rudolfinu se představí programem z děl finského skladatele Jeana Sibelia (symfonické básně Finlandia a Labuť z Tuonely a Symfonie číslo 2). Kobayashi (1940) získal již před dvaceti lety první cenu v mezinárodní dirigentské soutěži v Budapešti a je znám na evropských i amerických koncertních pódiích. Obrovské úspěchy sklízel na americkém turné s Nippon Philharmonic Orchestra v roce 1990, dirigoval na festivalech Pražské jaro, v Luzernu a Athénách. Vedle své činnosti ve funkci operního dirigenta v Itálii působil pět let jako dirigent Tokijského symfonického orchestru a vedl zahraniční turné velkých japonských orchestrů. Kobayashi řídil také Budapešťskou filharmonii a Slovenskou filharmonii při jejich japonských zájezdech. Dnes je hlavním dirigentem Kjótského symfonického orchestru a profesorem tokijské hudební univerzity. 
news Nový proces s vyjednávačem? Zemský soud v Berlíně dnes rozhodne o tom, zda nynější proces proti hlavnímu vyjednávači NDR Wolfgangu Vogelovi (69) bude zastaven a začne nové líčení, v němž by byl obviněn z 52 případů vydírání místo nynějších 23. Bývalý advokát a Honeckerův důvěrník Vogel je obžalován, že zneužíval svého postavení k tomu, aby na občanech NDR žádajících o vystěhování na Západ vymáhal jako protislužbu jejich nemovitosti. Klade se mu za vinu rovněž zpronevěra a křivé svědectví. Prokurátor žádá otevření nového procesu a opírá se přitom o rozhodnutí soudního dvora, podle něhož musí být žaloba projednána v plném rozsahu. V novém líčení by byl vedle Vogela souzen i bývalý generálmajor východoněmecké státní bezpečnosti (Stasi) Gerhard Niebling (62), který je podle obžaloby spolupachatelem ve 40 případech. Obhajoba trvá na pokračování nynějšího líčení a nechce za žádných okolností připustit otevření nového procesu. Vogelovým advokátem je Wolfgang Ziegler, který svého času obhajoval i Ericha Honeckera. Podle 700stránkové obžaloby Vogel jako zmocněnec východoněmeckého režimu pro takzvané humanitární otázky nutil žadatele o emigraci do tehdejší Spolkové republiky, aby mu levně odprodali své nemovitosti, které pak předával prominentům východoněmeckého režimu. V letech 1983-1985 vyjednával také se západoněmeckými úřady vykupování politických vězňů. Za svou činnost dostal tehdy od bonnské vlády honorář 14 miliónů marek. Za Vogelova působení emigrovalo na Západ 250000 východních Němců a bylo vykoupeno 34000 politických vězňů. 
news Místo dýmu jemná vůně kokosu Automobily v oblasti jižního Pacifiku budou v blízké budoucnosti jezdit na kokosový olej a místo obvyklého dýmu za sebou budou zanechávat charakteristickou jemnou vůni kokosu. Alespoň tak představil Dan Etherington z australské Národní univerzity výsledky práce svého výzkumného týmu. Podle jeho slov jde o podstatně levnější alternativu k naftě a benzínu. Další výhodou nového paliva bude údajně jeho celoroční dostupnost. Kokosových palem v oblasti roste obrovské množství a zpracování jejich plodů je velmi ekonomické. Bude ovšem nezbytné místní lidi ještě přesvědčit, že na palivo získané z toho, co byli po staletí zvyklí jen jíst, se dá skutečně také jezdit, říká Etherington. 
news Nové důkazy v procesu s Martou Chadimovou Soudní síň Praha - V procesu s Martou Chadimovou se objevil nový důkaz. Signatář Charty 77 John Bok, který včera vypovídal jako svědek, předložil u Městského soudu v Praze na třicet listin. Ty dostal od Chadimové v roce 1991, kdy společně pracovali na předsednictvu vlády v komisi pro navrácení majetku SSM. Materiály našla asi před měsícem náhodou jeho manželka. Obálka obsahovala kopie dokumentů, kterými Chadimová dokládá oprávněnost svých restitučních nároků, a dopis Bokovi. V dopise Chadimová psala, že otcův majetek, který zdědila, by se dal využít pro postižené děti a nemajetné lidi. Uvádí v něm, že premonstráty o svém majetku informovala, ale o vydání nepožádala. Dále psala, že vládě i parlamentu je známo, že byl zákonem premonstrátům vrácen majetek, který jim nepatří. Ve výpovědi se svědek zmínil i o řediteli Ústřední kanceláře řádu premonstrátů Petrosi Alexandridisovi, který v kauze vystupuje jako důležitý svědek. J. Bok řekl, že Alexandridis figuruje na seznamu agentů StB pod krycím jménem Petrov. Chadimová je obžalována mj. z padělání veřejných listin a následného pokusu o podvodné vylákání nemovitého majetku mimo jiné i na řádu premonstrátů v Praze na Strahově v hodnotě téměř 43 miliónů korun. 
news Odbory i nadále usilují o změny v důchodovém zákoně Praha - Dokud parlament neschválí návrh zákona o důchodovém zabezpečení, nevzdají se odbory naděje na jeho úpravy. Největší úsilí vkládají do jednání s poslaneckými kluby. Vyplynulo to ze slov předsedy ČMKOS Richarda Falbra na včerejším ne příliš navštíveném mítinku v Národním domě v Praze na Smíchově, po němž má následovat ve čtvrtek další v Mladé Boleslavi. Důchodového zabezpečení se má týkat i demonstrace, kterou odbory svolaly na 25. březen na Staroměstské náměstí. Představitelé komory se cítí být podpořeni průzkumem Střediska empirických výzkumů, podle jehož výsledků se 86 procent dotázaných domnívá, že je správné, aby se odbory podílely na přípravě sociálních zákonů. Respondenti odpovídali kladně bez ohledu na stranickou příslušnost, domnívají se to tudíž i příznivci ODS. Zároveň však většina dotázaných (83 procent) souhlasí s vládním návrhem na prodloužení věkové hranice odchodu do důchodu, což je jeden z bodů odbory nejvíce kritizovaných. O právu odborů na spolupřípravu sociálních zákonů přesvědčoval včera Richard Falbr i diváky v televizní Aréně. 
news Chystaný zákon na ochranu ozónu je podle ministerstva v pořádku Praha - Protestní pochod Prahou proti novému vládnímu návrhu tzv. ozónového zákona uspořádali včera aktivisté Hnutí Duha a Děti Země. Směřovali k budově Poslanecké sněmovny, kde předali petici "Za záchranu ozonosféry 2". Podepsalo ji více než 71 tisíc lidí. Signatáři požadují úplný zákaz výroby, používání, importu a exportu látek poškozujících ozónovou vrstvu. Petice byla reakcí na parlamentem v červenci 1993 schválený zákon, který i podle představitelů ministerstva životního prostředí plně nevycházel z Montrealského protokolu a Kodaňského a Londýnského dodatku o používání freonů. Vláda proto předložila nový návrh ozónového zákona, který by měl parlament projednávat na svém nejbližším zasedání. Avšak ani ten není podle zástupce Hnutí Duha Dušana Ondruše v pořádku, protože nezaručuje úplný zákaz používání freonů. Bohuslav Brix z ministerstva životního prostředí LN naopak sdělil, že nový návrh ozónového zákona plně vychází z mezinárodních úmluv a odpovídá podobným zákonům ekonomicky nejvyspělejších zemí. Připouští sice používání malého množství ozón ohrožujících látek, podle Brixe se ale jedná jen o případy tzv. základní potřeby státu (například pro obranu, jadernou energetiku a zdravotnictví). Rovněž ředitel Solární a ozónové laboratoře v Hradci Králové, která se zabývá sledováním stavu ozónové vrstvy, Karel Vaníček považuje nový ozónový zákon za dostačující. 
news Důvěra občanů v prezidenta roste, v premiéra silně klesá Praha - Prezident Václav Havel se těší důvěře 75 procent občanů, zatímco důvěra v premiéra Václava Klause klesla na 54 procent. Před rokem měli oba představitelé přibližně stejné sedmdesátiprocentní preference. Středisko empirických výzkumů (STEM) dospělo k těmto údajům na základě únorového šetření mezi 1617 respondenty. Při posuzování premiéra Klause bere veřejnost patrně v úvahu i jeho odpovědnost za činnost celého kabinetu, případně jednotlivých resortů. Dlouhodobé výsledky STEM totiž ukazují, že vždy, když klesala důvěra ve vládu, klesala i důvěra v premiéra. Nyní je pouze o něco více než polovina dotázaných občanů přesvědčena o dobré práci vlády a jen 38 procent respondentů hodnotí pozitivně práci parlamentu. STEM ve svých šetřeních zaznamenal během posledních měsíců celkový pokles důvěry v politické instituce, přičemž jedinou výjimku představuje prezident. Více na straně 3 
news V Německu uspěla domácí auta Berlín - Na německém trhu se definitivně prosadila domácí auta a dovozci zahraničních vozů si stěžují na velký pokles zájmu. Svaz dovozců motorových vozidel v úterý sdělil, že němečtí výrobci loni díky "agresívní marketingové a cenové politice" získali zpět značnou část německého trhu. Podíl importu na celkovém počtu zaregistrovaných automobilů klesl z 35 na 32 procent a v letošním roce se neočekává žádná výrazná změna. Na zvýšenou oblibu německých aut doplatili především Japonci, kteří si udrželi jen necelých 13 procent trhu. Mezi pěti nejprodávanějšími zahraničními auty v SRN byly vloni Renault 19, Fiat Punto, Peugeot 306, Renault Clio a Renault Twingo. Teprve na šestém místě je japonská Mazda 323. Dovozci považují v nejbližší době za perspektivní odbytiště východní Německo, kde je stále ještě v provozu 872000 trabantů a 342000 wartburgů. 
invitation Na veletrhu v Cannes se představí i Praha Praha - Praha se letos v březnu zúčastní mezinárodního veletrhu nemovitostí MIPIM ve francouzském Cannes. Zástupci české metropole se kromě stánku budou podílet na přednáškovém programu. Podle mluvčí pražského primátora chce radnice této příležitosti využít pro navázání mezinárodních kontaktů. Mezinárodní veletrh nemovitostí MIPIM se koná v Cannes od roku 1990. Loni se na veletrhu sešlo více než 5500 účastníků ze 48 zemí. Letošní veletrh se uskuteční od 9. do 12. března. 
news Spořitelní investiční vyplatí dividendy Praha - Čistý zisk Spořitelního investičního fondu za rok 1994 dosáhl podle neauditovaných výsledků 6.432 miliónu korun. Očekávaná dividenda je zhruba 100 Kč na jednu akcii v nominální hodnotě 3000 Kč. V roce 1993 činil čistý hospodářský výsledek fondu 23137 miliónu korun a dividenda vyplácena nebyla. Majetek fondu k 31. prosinci 1994 činil 684 miliónů korun, což je ve srovnání se stavem v polovině roku pokles zhruba o 15 procent. Trh však celkově, soudě dle hodnot indexů kapitálových trhů, spadl mnohem více. 
sport Vítkovičtí zůstanou ve hře, jen když vyhrají na Spartě Plzeň/Praha - Asi nejtěžší los ze všech mužstev, která bojují o účast v elitní osmičce zajišťující postup do play off, měli hokejisté Vítkovic. V posledních pěti extraligových zápasech je čekala čtyři utkání na hřištích soupeřů. V pátek prohráli 3:4 na Kladně a situaci si zkomplikovali i úterní porážkou 1:4 v Plzni. Jen díky tomu, že Sparta neuspěla ve Vsetíně a Slavia uhrála se Zlínem jen bod, jsou však stále ve hře. "Ze třech zápasů v řadě, které jsme museli odehrát venku, jsme počítali se ziskem tří bodů. To už se nám bohužel nepodaří. V pátek hrajeme na Spartě a karty jsou jasně rozdané - cesta do play off vede jen přes vítězství," říká vítkovický asistent trenéra a manažer František Černík, který nebyl s výkonem svého mužstva proti Plzni moc spokojen. "V prvních dvou třetinách byla Plzeň jasně lepší a my jsme se nedokázali vymanit z tlaku. V poslední dvacetiminutovce už to bylo lepší, ale vytvořili jsme si málo šancí." Jistou účast v play off nemá zatím ani sedmý Litvínov, který prohrál 0:3 v Olomouci. Před trojicí pronásledovatelů (Slavia, Sparta, Vítkovice) má sice tříbodový náskok, ale na potvrzení účasti v play off potřebuje získat minimálně tři body. Závěrečný rozpis mužstev, která bojují o účast v play off - 42. kolo: LITVÍNOV - Pardubice, SPARTA - VÍTKOVICE. 
sport Skokané na lyžích do Oberstdorfu Praha - Finále Světového poháru 1995 ve skoku na lyžích v Oberstdorfu se v sobotu a v neděli zúčastní pět reprezentantů ČR. Na obřím můstku K-182 nastoupí ke dvěma závěrečným závodům v letech na lyžích úřadující mistr světa v této disciplíně Sakala, Parma, Jež, Sucháček a Krompolc. Kahánek, který se úspěšně představil na severském turné, bude doma trénovat na nadcházející MS juniorů. "Oberstdorf bude pro nás významný, protože tam se rozhodne, kdo bude český skok reprezentovat na MS v Thunder Bay," řekl trenér Jiří Raška. 
sport Uliční fotbal další aktivitou firmy Puma Praha - O návrat na český trh usiluje výrobce sportovního vybavení Puma. Předvojem byl podpis smlouvy s ČMFS o zajišťování výstroje pro fotbalovou reprezentaci, další aktivity bude zajišťovat nový oficiální distributor Pumy pro ČR Active Sports. Na sportovním poli Puma u nás hodlá rozšířit turnaje v uličním fotbalu - Street Soccer, jichž se v loňském roce zúčastnilo více než 30 tisíc dětí na 200 turnajích v Německu. 
review Svědectví o totalitě v pohádkovém klíči Česká exilová režisérka Hannah Kodicek neboli Hana Kodíčková (1947) se vrací do Prahy jako autorka česko-britského koprodukčního filmu Špendlík na motýla. Snímek je prvním mezinárodním projektem české producentské společnosti Heureka a prestižních britských firem Channel Four a British Screen. Jeho premiéra se uskuteční dnes v pražském kině Světozor. Hana Kodíčková vyrůstala v Praze, kde absolvovala Státní konzervatoř (obor klavír). Po srpnové okupaci emigrovala do Anglie, kde pokračovala ve studiu na Trinity College, v Londýně se pak usadila natrvalo. Špendlík na motýla je, jak přiznává, jakousi autobiografií její generace. Vypráví příběh sedmileté Marušky, která prožívá dětství v dusivé atmosféře Československa padesátých let, v zemi, kterou "opustil Bůh i láska". Oči malé školačky samozřejmě nevidí represe, útisk a temné napětí ve společnosti, zasahující i její vlastní rodinu. Vnímají okolní nesmyslný svět dospělých prostřednictvím pohádkového klíče... "Tématiku tohoto příběhu jsem v sobě nosila dlouho," prozrazuje autorka. Její scénář byl před třemi lety finančně podpořen nadací British Screen, která každoročně posuzuje několik tisíc námětů. Pak projevila zájem i televizní společnost Channel Four. To však na rozpočet nestačilo: na film bylo třeba získat ještě milión dolarů. To se nakonec podařilo díky odvaze české společnosti Heureka, která do realizace filmu vložila kolem dvaceti čtyř miliónů korun. Tento velmi neobvyklý krok vysvětlují zástupci Heureky tím, že se jim scénář velice zalíbil. Navíc se s ním seznámili ve chvíli, kdy se snažili proniknout na světový filmový trh. Film se natáčel před dvěma lety v Praze a okolí a jeho hlavní role ztvárnili významní britští herci: Joan Plowrightová, Ian Bannen, Hugh Laurie a Immogen Stubbs. "České herce se mi bohužel podařilo prosadit jen do menších rolí, ačkoli si jejich práce velice vážím," uvádí Kodíčková. "Myslím, že nicméně do filmu vnesli autenticitu, o kterou se jejich angličtí kolegové - ať byli jakkoliv dobří - mohli opřít," dodává režisérka. Špendlík na motýla přichází do našich kin v anglické verzi s českými titulky. "Myslím, že dabování by filmu neprospělo," míní autorka. "Diváci, kteří jsou toto pojetí schopni přijmout, brzy přestanou jazykovou bariéru vnímat. Doufám, že film je zaujme natolik, že se vžijí do příběhu a nechají se jím unést a dojmout." Pro pamětníky totality v malé středoevropské zemi to pravděpodobně nebude problém. Co však britský divák, který i při nejlepší vůli takový osobní prožitek nemá? Podle Kodíčkové by měl film realizovaný z pohledu dítěte přiblížit univerzální hodnoty. "Šlo mi o imaginaci, hledání pravdy a dětskou zranitelnost," uzavírá režisérka. 
caption Historická chvíle v Belfastu 
news Čečenci se pokusili prorazit obklíčení Groznyj - Čečenské oddíly se během noci na včerejšek pokusily ze severu a z jihu prorazit ruské obklíčení Grozného, ale ruské jednotky jejich útoky odrazily. Uvedla to ruská agentura ITAR-TASS s odvoláním na informace ze štábu ruských vojsk v severoosetském Mozdoku. Velení ruských vojsk v Čečensku včera vyjádřilo připravenost obnovit rozhovory s velením oddílů Džochara Dudajeva, ale pouze pod podmínkou, že čečenská strana nejprve přijme již dříve předložené ruské návrhy, mimo jiné na demilitarizaci Grozného. 
news Paragrafy Únos sedmiletého syna oznámila v pondělí frýdecko-místecké policii 27letá žena. Dítě jí bylo svěřeno po rozvodu s jugoslávským občanem. Matka předpokládala, že otec s chlapcem odjel na výlet. Ani po pěti dnech se však neobjevili. 
news Průzkum na zakázku odborů Praha - Většina občanů (83 procent) nesouhlasí s prodloužením věkové hranice odchodu do důchodu. Vyplynulo to z průzkumu, který Středisku empirických výzkumů zadala Českomoravská komora odborových svazů. Na vzorku 1617 respondentů průzkum dále zjistil, že 85 procent dotázaných včetně většiny voličů ODS si myslí, že se odbory mají podílet na přípravě důchodového zákona. 
news Nechranická nádrž před opravou hráze Chomutov - Na Nechranické přehradě na Ohři, která patří k největším vodním nádržím v republice, bude provedena oprava 3280 metrů dlouhé sypané hráze narušené vodními vlnami. Uvedl to mluvčí a. s. Povodí Ohře Petr Vít. Oprava bude podle Víta zahájena v létě při nejnižším stavu vody a potrvá pravděpodobně do příštího roku. Nechranická vodní nádrž byla postavena v letech 1961 až 1968. Při maximální výši hladiny má zatopenou plochu 1338 hektarů. Nádrž je určena pro zásobování průmyslu a zemědělství, slouží také jako zdroj pitné vody. Osvědčila se i při regulaci povodí Ohře. Přehrada prošla podobnou opravou před dvanácti lety. Ta nastávající, kterou budou zabezpečovat polské a české firmy, musí proběhnout bez úmyslného snižování vodní hladiny. 
news Neplatičům SCP nezruší účet Kdo nepožaduje nadstandardní služby, může se zaplacením poplatku otálet Praha - Celkem devět nadstandardních služeb odmítá poskytovat Středisko cenných papírů (SCP) těm, kteří nezaplatili roční poplatek za vedení účtu. Nejběžnější z nich je zrušení účtu. SCP rozeslalo akcionářům spolu s výpisy složenku na 41 korun. Z toho 30 korun činí poplatek za vedení účtu a 11 korun poštovné. "Slušní lidé zaplatí," domnívá se vedoucí sekce SCP Jaroslav Houštecký. V roce 1994 neuhradila poplatek zhruba čtvrtina majitelů účtů. Dosud neexistuje právní předpis, který by donutil majitele účtů poplatek uhradit. Změnu by měla přinést novela zákona o cenných papírech, kterou chystá ministerstvo financí. Od září loňského roku SCP trestá neplatiče tím, že jim neposkytuje služby nad rámec zákona o cenných papírech. Kromě zrušení účtu jde zejména o služby spojené s blokací účtu, dispozičním právem a vyhledávání v archívu. Zablokování účtu využívají zpravidla občané, kteří ztratili osobní dokumenty a obávají se manipulace s účtem. Další nadstandardní službou, kterou SCP odmítá neplatičům, je zaregistrovat osobu, již majitel pověřil disponovat s účtem. Kdo neuhradí poplatek, nemůže počítat ani s tím, že s ním bude SCP komunikovat mimo jeho trvalé bydliště, což má význam například při dlouhodobém pobytu v cizině. Pokud majitel účtu od SCP nepožaduje nadstandardní službu, může podle současných platných norem se zaplacením poplatku otálet. Stačí, když doklad o úhradě poplatku (útržek složenky) předloží až společně s požadavkem na službu u přepážky SCP. V současné době přichází do centrály SCP až 500 dopisů denně. Lidé většinou žádají o zrušení účtu nebo hlásí změnu osobních údajů. "To je nesprávný postup," řekl J. Houštecký. Podle něj je nutné formality i manipulaci s účtem vyřídit osobně nebo prostřednictvím zplnomocněného zástupce. Při kontaktu s SCP je třeba, aby majitel znal registrační číslo účtu. Vyhledání čísla stojí sto korun, takže např. zrušení účtu, které je po zaplacení ročního poplatku zdarma, se může prodražit. 
news Velveta Varnsdorf se potýká s růstem cen bavlny Varnsdorf - Trvalý růst cen bavlny na světových trzích způsobuje problémy v cenové politice i Velvetě Varnsdorf. Zatímco firma dříve určovala zákazníkům ceny svého zboží na celý rok, nyní je schopna je určit na tři měsíce, a to ještě s určitými problémy. V roce 1994 se platilo za kilogram bavlny průměrně 1.64 až 1.74 dolaru, v roce 1995 je to již 2.3 dolaru a ceny dále rostou. Velveta dovážela v minulosti bavlnu zejména ze středoasijských republik bývalého Sovětského svazu. Po jeho rozpadu však bylo velice obtížné bavlnu z těchto zemí dovézt. Část bavlny tedy podnik nakupoval v Turecku. To však zavedlo na bavlnu vývozní clo, čímž se cenově stala téměř nedostupnou. Turci chtějí domácí bavlnu zpracovat sami a vyvážet hotové zboží. Proto stát dotuje jeho vývoz částkou 2.1 dolaru na kilogram hotového textilu, což je asi pět běžných triček na dospělého člověka. Středoasijské republiky bývalého SSSR snížily po roce 1990 prudce ceny bavlny a vyvolaly tím pád ceny této plodiny na všech trzích. Situace se ale změnila a cena bavlny nyní soustavně stoupá. Např. i Čína, která byla v minulosti ve výrobě bavlny soběstačná, ji dováží. Velveta Varnsdorf je největším českým výrobcem manšestrů, sametů a dyftýnů. V roce 1994 vyrobila 11.3 miliónu běžných metrů látek. Byla privatizována ve druhé vlně kupónovou metodou. Základní jmění společnosti je 678016000 korun. 
news Pět Robinsonů v zásilkovém prodeji Praha - Zatím pouze pět jmen má Seznam Robinsonů, který vytváří Sdružení zásilkového obchodu. Uvedl to včera předseda představenstva sdružení Petr Váňa. Do tohoto seznamu může být zapsán každý, kdo si nepřeje být terčem adresné reklamy zásilkových služeb, které jsou členy sdružení a nacházet ve své schránce jakékoli jejich nabídky. "Budeme se snažit tyto informace poskytovat i nečlenům sdružení, kteří o ně projeví zájem. Zásilkové služby mohou ušetřit náklady za poštovné a katalogy, pokud nebudou oslovovat lidi, kteří o podobný způsob prodeje nemají nejmenší zájem," dodal Váňa. Podle jeho odhadu nebude Seznam Robinsonů nijak dlouhý, protože většina lidí si nabídku ráda přečte. Sdružení zásilkového obchodu, které vzniklo vloni na podzim, chce sdružovat pouze solidní zásilkové firmy, a tím chránit jednak spotřebitele, jednak své členy. Vypracovalo pro své členy závazný etický kodex zásilkového obchodu. Jak LN sdělil Petr Váňa, dosud má sdružení dvanáct členů, dalších patnáct firem projevilo o členství zájem. 
news Česká televize podá na Novu žalobu Praha - Česká televize bude v souladu s tiskovým zákonem žalovat TV Nova. Podle včerejšího prohlášení mluvčí ČT Kataríny Vaculíkové tak Česká televize reaguje na odmítnutí žádosti o zveřejnění opravy ve vysílání TV Nova. Generální ředitel ČT Ivo Mathé v otevřeném dopise požadoval zveřejnění opravy některých údajů, které se objevily 20. února ve zpravodajství televize Nova po tiskové konferenci ČT. Nova včera žádost o opravu odmítla a vyjádřila odhodlání jít do soudního sporu. Jak jsme již informovali, ředitel Mathé projevil nesouhlas s údaji, které se týkaly financování, hospodaření, vlastní tvorby a podílu americké produkce ve vysílání ČT. Nova na dopis odpověděla prohlášením, že na opravu údajů nehodlá reagovat a případné soudní vymáhání tiskové opravy, stejně jako účast Nejvyššího kontrolního úřadu v posuzování účelnosti prostředků vynakládaných ve veřejnoprávní televizi naopak uvítá. Nova tvrdí, že veškeré údaje byly čerpány buď z tiskové konference, nebo jiných autorizovaných zdrojů ČT. 
sport Z ligové štiky je nyní kapr České Budějovice čeká složité jednání o majetku České Budějovice - V loňské sezóně fotbalisté Č. Budějovic překvapili, dlouho bojovali o přední příčky v tabulce. Podzim už takový nebyl, odchody Poborského, Povišera a Pěničky zapříčinily, že ze štiky ligy se stal spíše jihočeský kapr. Přípravu absolvovali Jihočeši doma, kondici nabírali na dvou soustředěních na Lipně a v Brandýse. Herní příprava byla velice slibná, Č. Budějovice vyhrály bez porážky Coca-Cola Cup v Brně a teprve v posledním přípravném zápase před ligou prohrál s LASK Linec. Přesto se trenér Tobiáš dívá na výsledky střízlivě. Spokojen je s posilou Saidlem a příjemně překvapen Kostelníkem. Cíl pro jaro je upevnit si postavení v tabulce a hrát bez obav ze záchrany. "Do konce sezóny jsme finančně zabezpečeni, nikomu nejsme dlužni. Velké problémy nás však čekají v jednání o majetku. Celý areál je majetkem TJ Dynamo, na část pozemků si činí nárok i Orel. Čekají nás nelehká jednání," říká ředitel klubu Čadek. Podzimní bilance Č. Budějovic: 10. místo, 4 výhry, 6 remíz, 5 porážek, skóre 13:14, 18 bodů. Přišli: Bejr (Ml. Boleslav), Šulc (VTJ Tábor), Edelman a Rainke (z B mužstva), Saidla (Kladno), Babka (hostování z Blšan změněno na přestup), Havel (Mělník, z hostování), Šulc (z vojny), Fujdiar (prodloužil hostování z Olomouce). Odešli: Křikava, Mikoláš, Kochlöfl (Kladno), Strnadel (Frýdek, hostování), Černý (konec hostování ze Slavie). 
sport Mírnější trest pro Kometu Český hokej nechystá jednu soutěž se Slováky Praha - Výkonný výbor Českého svazu ledního hokeje vyhověl prvoligové Kometě Brno a zmírnil její trest za výtržnosti diváků v utkání s Jindřichovým Hradcem, které se hrálo 11. února. Původní uzavření hřiště na dvě ligová utkání nepodmíněně změnil na podmíněný trest na čtyři utkání do 31. prosince letošního roku. Na včerejším zasedání Asociace profesionálních klubů se neoživila myšlenka společné hokejové ligy se Slovenskem. "Ještě nedozrál čas," uvedl prezident Asociace Jaroslav Pouzar. Otevřená zůstává otázka postupu, sestupu a případného uzavření nejvyšší soutěže - extraligy. Ta bude od nového ročníku čtrnáctičlenná. Hrát se má systémem každý s každým dvoukolově, ve druhé fázi by se dvakrát utkaly celky ze sudých míst tabulky s lichými. Následovat bude play off, v jehož 1. kole budou mít první čtyři mužstva volno. Úvodní kolo play off se hraje na tři, všechna ostatní na čtyři vítězné zápasy. Účastník, který absolvuje celou soutěž včetně finále, tak sehraje maximálně 66 utkání. 
review Reklama a prostituce Rozhlas Brněnský prozaik a dramatik Jiří Kratochvil (1940) se v polistopadové době představil jako rozhlasový autor už několikrát (Znáte to, Slepecké cvičení, Nahoru a dolů). Na tuto neděli připravil Český rozhlas premiéru jeho Balady o reklamním agentovi. V krátké hříčce (uvede ji stanice Vltava ve 14.30 hod.) se autor dotkl fenoménu, pro naši současnost velmi příznačného - reklamy. V Kratochvilově "baladě" se setkávají pouze dvě postavy - muž a žena. Základní situace je zřejmá: agent chce využít krásy své "oběti" pro natočení reklamy a nechává si vyprávět její "životní příběh". Nápaditý a vtipný dialog balancuje mezi realitou a fikcí i mezi komickými a vážnějšími symptomy naší doby. Během úsporného a velmi jednoduchého děje se názory postav mění a zároveň se odhaluje jejich vnitřní prázdnota. Z uhrančivě krásné Alžběty, jež podle svého vyprávění přináší mužům jen zkázu, se vyklube životem ubitá prostitutka, jež se ve skutečnosti jmenuje Eva. Poté, co si hrdinové vyprávění vzpomenou na společné intimní chvilky, spadne i z reklamního agenta falešná maska. Jeho radostné fráze o všespasitelnosti reklamy vystřídají omluvy, že reklamu (čili ohlupování lidí a manipulaci s jejich vědomím) odsuzuje a svou práci dělá jen proto, "aby se nějak živil". Co je z jejich dialogu - pohybujícího se na hranici reálnosti a bizarnosti - pravda a co lež? Pro reklamu i pro prostituci přece platí podobné zákony falešné morálky... Z inscenace je znát nejen obvyklá vysoká profesionalita provedení, ale i hravost jejích tvůrců. Hana Kofránková prozradila svůj smysl pro humor nejen v režijní práci, ale pronikla do inscenace na kratičkou chvíli dokonce svým hlasem - její parodická reklama na vložky Libera skvěle vystihuje vtíravost i půvabnou stupidnost, jíž svět reklam hojně oplývá. Režisérka do obou hlavních rolí obsadila zkušené herce. Jiří Klem se proměnil v úlisně medového, falešně optimistického reklamního agenta s příznačnou dávkou šarmu a sebejistoty. Simona Stašová zosobňuje tragikomický "zázrak ženské krásy" a ve své kreaci přesvědčivě balancuje mezi obhroublostí a lidskou opravdovostí. V době hledání současných her i aktuálních témat je Kratochvilova hříčka důkazem, že s naší dramatickou tvorbou to není tak zlé. Tragikomická Balada o reklamním agentovi je jednoduchým, ale sdělným obrazem současnosti, v níž není nouze o profesionální lži ani o prodejnost těla i duše. 
invitation Výstava české grafiky v Olomouci Muzeum umění v Olomouci včera otevřelo výstavu mapující vývoj české grafiky ve dvacátém století. Expozice nabízí sto grafických listů od padesáti šesti autorů tvořících v letech 1899 až 1990. Olomoucká kolekce grafiky je třetí největší u nás a obsahuje asi třináct tisíc sbírkových předmětů. Autoři výstavy kladou důraz na práce zakladatelů moderní české grafiky: například A. Muchy, M. Švabinského, J. Váchala a F. Koblihy. Nezapomínají však ani na umělce meziválečné avantgardy, například J. Čapka a E. Fillu. Druhý pól výstavy tvoří grafika šedesátých let, mimo jiné z dílny V. Boudníka a J. Anderleho. Práce umělců 70. a 80. let, např. J. Jemelky či M. Grygara, expozici uzavírají. 
essay Jak zacházet s poraženými I Němci jsou pluralitou nejrůznějších světonázorových seskupení Noviny , mezi jejichž pravidelnými autory nacházíme jména předních evropských filozofů , jsou ojedinělou oázou v moderních sdělovacích prostředcích; právě proto patří Lidové noviny k těm několika málo evropským deníkům, kde se ještě setkáváme se skutečnou debatou. Protože je Václav Bělohradský právě tou osobností, které v neposlední řadě Lidové noviny za tuto svoji vlastnost vděčí, lze se jistě na těchto stránkách zamyslet i nad jeho vlastními názory. Například nad jeho opakovaně publikovanými postoji vůči Německu a Němcům. Bělohradského obraz Němců je jednoduchý. Vybírá si některé německé filozofy a jejich myšlenky, kterými pak charakterizuje Němce vůbec: "Nacismus měl v Německu masový úspěch, protože Hitlerovi se podařilo vepsat svoji kauzu do kontextu německé nenávisti k západní modernosti, k utilitaristické a internacionální civilizaci." Nepojímá Němce jako pluralitu nejrůznějších světonázorových seskupení, nevidí ty Němce, kteří stáli na druhé straně barikády a byli pronásledováni, vyhnáni do emigrace a mučeni v koncentračních táborech. Nebere v úvahu, že v posledních svobodných volbách roku 1932 získala Hitlerova NSDAP 38.8 procent hlasů, nevnímá různé strategie, které německé politické strany volily v konfrontaci s Hitlerem; neanalyzuje, které z těchto strategií byly a jak úspěšné či které nakonec přivedly své stoupence do řad těch Němců, kteří nesou i osobní spoluvinu na nacistických zločinech. V roce 1945 vítězné mocnosti pohlížely na Němce jako na nositele kolektivní viny za nacismus, a měly k tomu pochopitelné důvody: naděje, že nacistický režim bude svržen zevnitř, se nesplnily. Utrpení, jež německé armády přinesly světu, k emocionálním reakcím jistě opravňovaly. Pieta vůči obětem nacistických zločinů nikdy nedovolí pohlížet na onu dobu bez emocí a o zdánlivě "čistě racionální" analýzy té doby se pokoušejí dnes pouze ty skupiny Němců, které se snaží nacistické zločiny zastírat, omlouvat či zmenšovat. Opravňuje to však, aby se ještě dnes pohlíželo na Němce brýlemi zjednodušujících nacionálních stereotypů? Historie nás učí, že na poraženého nepřítele lze pohlížet i jinak, než to činí Václav Bělohradský; například jako americký prezident Abraham Lincoln v roce 1865: "Bez zloby vůči komukoli, s milosrdenstvím vůči všem a s rozhodností vůči právu, pokud nám Bůh dovolí právo rozpoznat, se snažme o to, o co jsme se začali pokoušet: uzdravovat bolestivé rány mezi národy a pečovat o oběti bitev a jejich vdovy a sirotky. Čiňme všechno pro to, aby bylo dosaženo spravedlivého a trvalého míru mezi námi a vůči všem národům." Všechny evropské společnosti jsou rozpolceny v názorech na to, jak vzpomenout události, které se odehrály před půl stoletím. Všude na sebe narážejí na jedné straně postoje zdůrazňující emocionální stránky vzpomínek obětí nacistických zločinů, na druhé straně postoje poukazující na nutnost vnímat nacismus a současné Německo diferencovaně. Všude se i dnes diskutuje o problematice poválečného zacházení s Němci, ať v souvislosti s bombardováním Drážďan nebo se zločiny v koncentračním táboře Swientochlovice-Zgoda, kde trpěli pod nacistickým komandem Poláci a po válce pod komandaturou židovského velitele Němci či za Němce prohlášení Poláci. Mnohé z toho, co Bělohradský připisuje Němcům, by bylo možné napsat i o Češích, v neposlední řadě o Ferdinandu Peroutkovi, kterému bylo v poslední době věnováno tolik pozornosti i na stránkách Lidových novin. I Peroutka kritizoval myšlenky klasického liberalismu, prohlásil na jaře 1939 Židy v Německu za nebezpečí pro německý národ a oslavoval v roce 1945 nástup lidově demokratického zřízení v Československu; i v Československu dosáhly myšlenky kritizující "západní modernost" (Bělohradský) masového úspěchu ve formě podpory komunistů v prvních poválečných letech. Samozřejmě, že by byli i Češi uvažovali jinak, kdyby neprožili katastrofu, kterou na Evropu uvalil německý nacistický režim; ale to je jen výklad možných příčin toho, co se skutečně stalo, totiž, že se komunistům masívní podpory komunistů v českém národě dostalo. Právě zkušenosti s komunistickým režimem nabízejí české společnosti nesčetně příkladů, jak je nutné opatrně a diferencovaně pohlížet na diktatury, pokoušející se násilnými prostředky o totální kontrolu společenského života, jak nutné je nezevšeobecňovat a paušálně neodsuzovat. Když Bělohradský píše "nechat se obalamutit symboly legality a považovat za legitimní, co je jen legální, znamená zříci se vlastního svědomí", poukazuje na jedno z hlavních témat, o kterém se v poválečné německé veřejnosti velmi mnoho diskutovalo. K němu se družila i témata jiná, např. schopnost vnímat realitu světa v jeho různorodosti, nezastiňovat široké spektrum života každého národa slogany o tzv. národním charakteru a neztrácet cit pro osudy jednotlivců. A právě tato perspektiva nás nutí, abychom po padesáti letech viděli i Němce jinak než jen jako nositele nacistických uniforem či vyznavače myšlenek, jež byly koneckonců v Německu až do nástupu Hitlerova režimu podrobovány veřejné kritice. Němci se nemohou zříkat své historické spoluodpovědnosti za nacistické zločiny a ani se o to až na výjimky nepokoušejí. Právě na základě svých celonárodních poválečných diskusí se poučili o nebezpečích, která v sobě skrývají nekritické snahy o zevšeobecňování. Úvahy o "planetární civilizaci" a snahy postihovat její celkový charakter patří odjakživa k oblíbeným zábavám filozofů, ale právě na německém příkladu se lidstvo může nejlépe poučit, jak nebezpečné jsou tzv. globální perspektivy, ve kterých se lehko ztrácí cit a smysl pro tzv. přízemní perspektivy tzv. malých lidských životů. Bolestné zkušenosti a vzpomínky mnoha Evropanů si vyžadují respekt při všech oslavách a diskusích týkajících se německé nacistické minulosti; bylo by však nerozumné, kdybychom se jimi nechávali ještě dnes zaslepovat. Německo bylo dobyto, poraženo a půl století poté je nejvyšší čas Němce oslovit, přestat je vnímat jako kolektivní personifikaci nepřítele na druhé straně válečného příkopu a nepopularizovat národnostní předsudky, jak to s velkou vervou dělá Václav Bělohradský. Jestliže chápeme Česko jako "baštu západní civilizace na hranicích s Německem" (jak je vidí Bělohradský), pak bychom se měli zamyslet i nad myšlenkami a postoji anglických a amerických politiků. 
caption Za denního světla malují dva Haiťané po zdech domů v Port-au-Prince nápisy nabádající k odporu proti mírovým aktivitám bývalého amerického prezidenta Cartera. Jimmy Carter včera na Haiti zahájil svou třídenní návštěvu. 
essay Antiliberalismus "liberálů" Cílem Svobodných demokratů není obnova standardního, dnes prý již překonaného kapitalismu. Říkají to v usnesení svého posledního republikového sněmu v Blansku. Nevím, zda si všichni delegáti sněmu uvědomili, že se těmito slovy zásadně distancují od základních hodnot, na kterých stojí současná koncepce transformace naší společnosti. Koncepce, kterou představitelé dnešních SD sami pomáhali v čelních ústavních funkcích uvést v pohyb. Když s podobnými protikapitalistickými tezemi přišel na předcházejícím sněmu této strany v říjnu 1993 Josef Vavroušek, polemizoval s ním alespoň místopředseda OH Martin Bursík s tím, že liberální ideologie je nejméně doktrinářská a je tedy schopna zohlednit i nové, např. ekologické fenomény. Jeho hlas však zapadl a tato událost prokázala, že Občanské hnutí (dnes Svobodní demokraté) si s termínem liberalismus jenom hraje. Vavroušek svůj návrat na politickou scénu podmínil zapracováním svých antiliberálních tezí do usnesení. Svobodné demokraty to ani moc nebolelo, a tak teď Vavroušek figuruje v prezidiu SD a jeho teorie třetí cesty figuruje v zásadním stranickém dokumentu. Svobodní demokraté nejsou společenstvím lidí spojených snahou prosadit politickými prostředky společně sdílené ideje. Od začátku to bylo společenství, které společně sdílené ideje teprve hledá. I proto je jejich dnešní "ideologie" směsicí nekompatibilních nápadů. Ten Vavrouškův je jen jeden z nápadnějších. Občanské hnutí vzniklo po odmítavé reakci některých činovníků OF na legitimní většinové rozhodnutí delegátů podzimního sněmu Občanského fóra roku 1990 o změně OF v politickou stranu. Za normálních okolností by bylo možné očekávat, že ti, kdo toužili nebýt spoutáni v řadách politické strany běžného střihu, v reakci na takovou změnu vystoupí a pokusí se realizovat své představy někde jinde. Tehdejší mocenská pozice jim však umožnila toto rozhodnutí sněmu OF zvrátit a prosadit rozdělení OF na stranu a hnutí. O liberalismu tehdy nebylo řeči. Pozdější změna OH v politickou stranu hlásící se k liberalismu byla nejen výrazem křečovité snahy o nalezení správného symbolu, ale především popřením argumentace, s níž byla proměna OF v politickou stranu odmítána. O společně sdílených pozitivních idejích se z těchto důvodů nedalo hovořit, proto mělo Občanské hnutí takové problémy se sebeidentifikací před voliči v posledních parlamentních volbách. Zato negativní společně sdílená idea by se našla. Despekt až nenávist k Václavu Klausovi - k ODS, jež "rozbila a ukradla původní hodnoty OF". A protože Klaus si velmi šikovně umí přisvojit některé obecné hodnoty parlamentní demokracie a tržního hospodářství, dostanou se časem jeho apriorní oponenti do opozice i vůči těmto hodnotám. Přitom to vůbec není nutné, neboť trh, idea deetatizace nebo důvěra ve standardní politické mechanismy přece nejsou Klausovým majetkem. S tím si však apriorismem zaslepení oponenti, a to nejen z řad Svobodných demokratů, nedají práci, takže jejich negativní vymezování se vůči ODS je vytlačuje zcela mimo rámec, ke kterému se původně hlásili. Do protikladu k "překonanému standardnímu kapitalismu", ve kterém je přece dost místa nejen v náručí Klause, ale klidně i vedle něj (pokud by někomu lezl na nervy), kladou Svobodní demokraté "způsob života založený na principech humanismu a úcty k živé i neživé přírodě, s vědomím odpovědnosti vůči budoucím generacím" a "systém zaměřený nikoli na konzumní způsob života." Protiklad je to však velmi umělý. Trh přece není jen nástrojem k výměně hodnot pokleslých, materiálních, motivujících pouze konzumaci. Trh je neutrální soubor pravidel, který může být naplněn činností dobrou i zlou. Především však svobodnou. Standardním kapitalismem se nerozumí jeho konkrétní podoby před desítkami či stovkami let, ale právě tato pravidla, jež různí lidé využívají v různých dobách různě. Nelze zanedbávat kultivaci hodnot, pozitivní působení na jednotlivce, neboť svoboda vyžaduje velikou zodpovědnost. To ale neznamená, že rozhodování o způsobu života vyjmeme ze svobodné volby jednotlivců, že neutrální pravidla trhu deformujeme ve prospěch preferovaných hodnot, že individuální zodpovědnost přeneseme do sféry kolektivního a vynutitelného rozhodování. Takovou teorii lze postavit pouze na tvrzení, že člověk se nepovedl, že neumí užívat svobody a že jeho životní způsob mu musí být oktrojován. Vavrouškova teorie "trvale udržitelného způsobu života" předpokládá možnost nějakého ideálního způsobu života. Ten by pak měl být trvale konzervován politickými prostředky. Realizace této teorie by znamenala nejen zásah do svobody, ale rezignací na individuální zodpovědnost by poškodila právě ty hodnoty, které jsou Vavrouškovi nejdražší. Kapitalismus se s nimi vůbec nevylučuje. 
news Firma K.J.D. dluží za Lotynku Praha - Společnost K.J.D., která vyhrála výběrové řízení a získala od ministerstva kultury Českou Lotynku, nezaplatila k 15. únoru 350 miliónů korun potřebných k vyplacení pražských domů U Černé Matky boží a U hybernů, zastavených Komerční bance. Poslance kulturního výboru sněmovny o tom včera informoval náměstek ministra kultury Jaromír Talíř. Částka by měla být splacena v dodatečné lhůtě do 15. března. Do 30. června má K.J.D. podle Talíře uhradit dalších 149 miliónů kupní ceny Lotynky. Až poté vstoupí prosincová smlouva o prodeji v platnost. Náměstek přiznal, že smlouva neobsahuje žádné sankce, pokud od ní K.J.D. odstoupí z důvodu eventuální nesolventnosti. Přestože nyní hospodaří s dosud státním majetkem, zatíženým téměř půlmiliardovým dluhem, nehrozí K.J.D. jako společnosti s ručením omezeným ztráta vyšší než 300 tisíc korun. Komerční banka už dnes může kdykoliv uplatnit svůj nárok na oba zastavené objekty. "Jsme v situaci, kdy prodávající má větší touhu prodat, než kupující koupit," podotkl Talíř k poměru mezi ministerstvem coby správcem Státního fondu kultury (SFK), jemuž Lotynka a zastavené budovy patří, a K.J.D., s. r. o. Lotynka prý v současnosti vydělává kolem sta tisíc korun denně, avšak pouze pět tisíc je možno použít na umoření úroků, takže se zadlužení stále zvyšuje. Předseda výboru František Kozel (ODS) označil výnos za legrační částku vzhledem k její životní důležitosti pro další osud fondu. Ministr kultury Pavel Tigrid soudí, že jeho bývalý první náměstek Ladislav Kratochvíl, který stál u kolébky Lotynky, postupoval v dobré víře. "Stalo se, je to malér," konstatoval. Kdyby podle něho vyšel katastrofický scénář a K.J.D. od smlouvy ustoupila, muselo by být vypsáno nové výběrové řízení. Zájem prý již dříve projevily švédské a rakouské společnosti. Tigrid včera rovněž prohlásil, že dokončení Veletržního paláce pro účely Národní galerie (do 21. září) si vyžádá 367 miliónů korun. Sto padesát bude použito k zprovoznění galerie, stejná částka k přípravě komerčních prostor. Ministerstvo chce zjistit viníky 213miliónového "manka" z doby osmileté rekonstrukce. "Moc si od toho neslibuji," komentoval šanci na úspěch Tigrid. 
invitation Žižkovský masopust v době chmurce Praha - Již druhý Žižkovský masopust, kterým chtějí "v dnešní době chmurce obrodit životodárný lidový optimismus", pořádají 28. února v katastru obce Žižkov agentury blízké tamní Hospodě u Vystřelenýho oka. V pravé poledne, za zvuků kostelních zvonů, prý vyjde ze shromaždiště na náměstí Jiřího z Poděbrad maškarní průvod. Ten se cestou bude zastavovat na významných žižkovských prostranstvích a u vybraných osvěžoven s občerstvením pro maškary zdarma. Hlavní aktér Masopust získal privilegium Armádního muzea a poveze se v historickém americkém automobilu, v němž se svého času vozil generál Čepička. Trnitá cesta skončí navečer v předprostorách Hospody u Vystřelenýho oka, odkud se po zabijačkovém menu maškary odeberou na bál do Slovanského domu. Nejchmurnějším okamžikem bude podle slov pořadatelů pohřeb Masopustu, po němž se vlády ujme "post". 
comment Co stojí minulostIvo Polišenský Pohledávky české vlády v zahraničí zůstávají stále tabu. Ne zrovna málo nám dluží Rusko a jeho bývalé satelity ze třetího světa. Ne zrovna málo České republice dluží vojenské režimy všeho druhu, které pro rozšiřování sovětské sféry vlivu v Africe, Asii a jinde potřebovaly zbraně z českých zbrojovek. Snad s výjimkou dvou tří zemí nesplácí nikdo nic. Jen veškeré české pohledávky v Ruské federaci přesahují tři a půl miliardy dolarů. Nechme firmám, co je jejich. Když v neochvějné důvěře ve staré časy do Ruska na počátku devadesátých let vyvezly vlaky svého jinak těžko prodejného zboží, je to také jejich věc. Svůj osud měly už tehdy hodně ve svých rukou. Buďme však spravedliví: vláda v roce 1991 svými indikativními seznamy tyto exporty sama posvětila. Je nepochybně úspěch, že loni v létě Rusko své dluhy alespoň uznalo. Zda bude splaceno vše, si dnes netroufne odhadnout nikdo. Věřme tedy. Desetina z více jak tří set miliónů dolarů podnikových dluhů už přece jen splacena byla. Většina vládních pohledávek v rozvojových zemích však zůstává zatím nedobytná a žádná změna nečeká ani za obzorem konce tisíciletí. Čestné výjimky - Egypt a Alžírsko - které přece jen platí, je dobré ocenit. Z celkového dluhu však odkapává příliš pomalu na to, aby stát mohl s penězi ztracenými v pralesích Latinské Ameriky či na vyprahlých pouštích Sahelu počítat. Těžko čekat od vyhladovělé Etiopie, že naráz povstane z pekla hladomoru, aby splatila své dluhy České republice. Žádat splacení posledního centu od nejchudších zemí světa asi ani nelze. To neznamená, že tento stát by měl většinu starých pohledávek bez stopy zaváhání odepsat. Z kroků vlády při vymáhání dluhů z minulosti musí být zřetelně vidět, že Česká republika není dobročinným spolkem paní a dívek. I my máme své závazky a nikdo se neptá, zda máme čas a chuť je platit. Za vývoz idejí marxismu-leninismu tato republika zaplatila jen ve formě vládních úvěrů zhruba dvě miliardy dolarů. Nebylo to z její vůle a těžko peskovat kteroukoli polistopadovou vládu za to, že zatím dostala zpátky jen zlomek toho, co nám z těchto peněz svět dluží. Taková je realita. Žádné z českých firem však staré dluhy nepřekážejí v tom, aby své zboží prodala kamkoliv a komukoliv, pokud partner zaplatí v tvrdých a na dřevo. I to je důležité. Nikdo jistě nežije v iluzi, že staré vládní půjčky budou zcela splaceny včetně úroků a úroků z úroků. Pokud stát některé z nich odepíše a uhradí je prostřednictvím rozpočtu z našich daní, zaplatíme také za svoji vlastní minulost. 
news Saab-Scania se rozdělí do dvou firem Stockholm - Švédský výrobce nákladních automobilů a letecké techniky Saab -Scania bude k letošnímu květnu rozdělen na dvě nezávislé společnosti Saab AB a Scania AB. Obě nové firmy budou plně vlastněny holdingovou skupinou Investor. Důvodem rozdělení je snaha o lepší koncentraci činností a posílení konkurenceschopnosti obou firem v situaci zostřené konkurence jak v odvětví nákladních automobilů, tak i v letectví. Dalším důvodem je to, že Scania se stala daleko větší než Saab. Její podíl na obratu Saab-Scania loni činil 85 %. Saab AB bude sdružovat divize Saab Military Aircraft, Saab Dynamics, Saab Training Systems, Saab Aircraft a Saab Combitech. Se 7800 zaměstnanci loni dosáhl Saab obratu 4.9 miliardy švédských korun (SEK, 667 miliónů USD). Scania jako producent nákladních vozů a autobusů měla s 20400 zaměstnanci obrat 26.6 miliardy SEK. 50procentní podíl akcií Saab-Scania na výrobci osobních automobilů Saab Automobile by měl být převeden na holding Investor. Zbytek Saab Automobile drží americká General Motors. 
overview Kursy * Semináře Programy podpory malého a středního podnikání na rok 1995 - seminář poskytne informace, jak získat státní finanční příspěvek pro rozvoj firmy. Příjemci podpory mohou být podnikatelé především ve firmách do 24 zaměstnanců (u příspěvku na úhradu úroků) a ve firmách do 500 zaměstnanců (při poskytování cenově zvýhodněných bankovních záruk). Zvláštní programy jsou vyhlášeny pro rozvoj podnikání v regionech a v městských památkových rezervacích. Termín a místo konání: 8. března v Ústí nad Labem. Připravuje: Dům techniky Ústí, Veleslavínova 14, 400 11 Ústí nad Labem, tel.:047/42247, fax: 047/46234. Kurs obchodního jednání v oblasti marketingu a prodeje. Účastníci si osvojí metody moderního prodeje, komunikační techniky vyjednávání a získají praktické zkušenosti ve vedení obchodních jednání. Termín a místo konání: 1. 3. v Praze. Připravuje: Kredo, Milíčova 13, Praha 3, tel: (02) 271004, (02) 24091606, fax: (02) 6279337, (02) 24222140. Aktuální otázky daně z příjmu fyzických osob, Aktuální otázky daně z příjmu právnických osob, Aktuální otázky DPH - tři jednodenní semináře, které přiblíží současný stav daňové soustavy. Termín a místo konání: 6., 7. a 8. 3. Připravuje: Kredo. Účtování účetních případů. Termín a místo konání: 2. 3. v Praze. Připravuje: Kredo. Podvojné účetnictví - sedmnáctidenní rekvalifikační kurs. Termín a místo konání: 6. - 22 . 3. v Praze. Připravuje: Kredo. 
caption Toto je pouze zlomek sortimentu trezorů na našem trhu - stojí asi od 5000 do zhruba 15000 Kč. Nejvíce zaplatíte za modely zcela vpravo, vybavené elektronickými zámky. 
collection Krátce Ruská Státní duma schválila v pátek zákon, který dává centrálním úřadům právo omezit velikost celkového kapitálu zahraničních bank a jejich poboček v Rusku. Evropská unie stále ověřuje údaje, které vedly k zahájení antidumpingového řízení proti českým výrobcům cementu loni v dubnu. Zatím však žádná opatření, jako například prozatímní clo, nebyla uplatněna. 
review Ohlasy oper českých Ačkoli řada snímků českých oper na různých značkách - reedic i prvých vydání vůbec - byla už v LN recenzována, jistě nebude na škodu pohled "zvnějšku". Začněme Ančerlovou "rozhlasovou" Prodanou nevěstou, vydanou Multisonikem. Recenzent Alan Blyth oceňuje její "objev", a to především kvůli výkonu Beno Blachuta. Píše: "Jak se dalo čekat, naplňuje roli nejen zvučným tónem, ale také lyrickým cítěním, a jeho hlas má právě tu závažnost, po které part volá." Chválí také Karla Kalaše jako Kecala i Rudolfa Vonáska coby Vaška, za nedostatek nahrávky naproti tomu považuje příliš zralou Mařenku Ludmily Červinkové. Zní mu víc jako Jeníkova matka než jako jeho nevěsta. I když Blyth tento snímek vítá, anglický trh prý volá po Voglově nahrávce z roku 1952, kde je mladý Ivo Žídek rovnocenný Blachutovu Jeníkovi a Milada Musilová je svěží a dojemnou Mařenkou. Na světovém trhu jsou v současnosti dvě nahrávky Dvou vdov, Krombholcova (Praga) a Jílkova (Supraphon). Zatímco ostatní sólisté jsou na obou snímcích hodnoceni obdobně (Marcela Machotková zpívá Anežku dokonce na obou z nich), Jiří Zahradníček se údajně nemůže měřit se svěžím zápalem Miroslava Švejdy a jeho elegantní tónovou linkou. Jak britský Gramophone, tak francouzský Diapason dávají přednost nahrávce série Praga, také ovšem kvůli Krombholcovi. Pozornost kritiků vzbudila nahrávka Fibichovy Nevěsty messinské. César (Ivo Žídek) a Manuel (Václav Zítek) se jeví dostatečně kontrastní a hodnocen je zejména jejich duet. Z obou basistů si recenzenti více cení Karla Hanuše (Diego), vyzdvižen je také výkon Libuše Márové (Isabella). Gabriela Beňačková (Beatrice) prý střídá skvělé okamžiky se slabšími. Ten, kdo si pamatuje, s jakým nadšením byl přijat při uvedení na LP deskách Dvořákův Jakobín, je poněkud zklamán dnešní reakcí kritiků na tuto reedici. Dílo neztratilo svou hodnotu - a v tomto smyslu je komplet i doporučován, zklamáním jsou však s odstupem let pěvecké výkony. Olivier Rouviere vyzvedává jen orchestr a Reného Tučka jako Adolfa, John Warrack je milosrdnější, všímá si výkonu zralého Beno Blachuta (Benda) a příjemného hlasu Václava Zítka (Bohuš). Velké chvály se naproti tomu dostalo v Diapasonu Dvořákově Armidě: Symfonickému orchestru a sboru Českého rozhlasu pod vzletným vedením Václava Jiráčka. "Ale především zde slyšíme 'duo snů' Miladu Šubrtovou a Ivo Žídka, kteří byli o šest let později protagonisty Chalabalovy Rusalky (Supraphon by ji měl bezpodmínečně vydat!): zpěv sopranistky, stále zamlžený tajemným rozechvěním; tenoristův neskutečný témbr, průsvitný i pevný, jímavý i rozhodný... 
review Revizor v orientálním stylu Ve své první šéfovské sezóně v Divadle Na zábradlí vytvořil režisér Petr Lébl tři význačné inscenace: Genetovy Služky, Stroupežnického Naše Naše furianty a Čechovova Racka. Poslední dvě byly kritiky vybrány, aby reprezentovaly české divadlo na mezinárodním festivalu Divadlo '94 v Plzni. Novopečený šéf proslulé scény se tak stal fenoménem sezóny 1993/94, což při jeho značně výstředním inscenačním způsobu nutně vyvolalo i temperamentní nesouhlasné reakce. V probíhající sezóně dostali příležitost další režiséři. Nejdříve s výsledkem pochybným Věra Chytilová (Story Martina Crimpa), poté Léblovi po duchu blízký J. A. Pitínský zdařilým přepisem Greenova románu Jádro věci. Do třetice se přihlásil o slovo Lébl - a znovu s klasickým ruským titulem. Volba Gogolova Revizora vyvolala určitou zvědavost: Lze tuto notoricky známou, u nás nezřídka uváděnou komedii uchopit nově a jinak? Petr Lébl ani tentokráte nezklamal očekávání. Když se na začátku jako opona zvedne velký perský koberec, rázem se ocitáme v jakémsi operetním Orientu. Hejtman (Vlastimil Bedrna) v příslušně barvitém kostýmu přijíždí na ohromné trojkolce a s arogancí orientálního samovládce oslovuje své podobně přistrojené činovníky. Atmosféru podtrhují ještě přenosné sloupovité kulisy a zejména zpěvy a tance ženského sboru. Zprávu o příjezdu revizora oznamují v rolích Dobčinského a Bobčinského dvě figuríny nápadně podobné samotnému hejtmanovi. Orient a Východ Ostrým střihem se přenášíme do hospody, kde se v bílých jégrovkách na vyvýšeném podlaží převaluje Chlestakov (Bohumil Klepl). Jeho úvodní scéna s Osipem, přerušená z dýmu se vynořujícím hospodským sluhou (Eva Stanislavová), má charakter hladové vize a svou ubohostí kontrastuje s orientální hojností. Vztah domnělého revizora a městského hejtmana se po počátečních vzájemných obavách a rozpacích ustaluje: Chlestakov se obléká do napoleonského kostýmu a hejtman se uklidňuje vítězným zvoláním "Bere!" (rozuměj úplatky). Po groteskní projížďce gubernií dosahují na plese v Petrohradě (vyprávění se pomocí hlučného a hybného komparsu a velkého lustru proměňuje v živý obraz) "revizorovy" nezadržitelně výmluvné opilecké výmysly rozměrů fantaskní megalomanie. Po přestávce se do krajnosti vybičovaná inscenace stylově proměňuje. Orientální tanec a zpěv vystřídá ruský folklór s harmonikou, hejtman s obnoveným sebevědomím oblékne rovněž napoleonský kostým a činovníci tmavé uniformy. Jevištní dění vrcholí scénami přijímání úplatků (s pohyblivými dveřmi - připomínkou slavné inscenace Jiřího Frejky), kde na sebe upozorňuje zejména sugestivní výkon Radka Holuba jako nebezpečně přítulného udavače Zemljanika, Chlestakovovými námluvami, v nichž Marja brání svou čest zavinuta do perského koberce a čtením Chlestakovova dopisu, jež s parádní noblesou načne poštmistr Vladimíra Marka. Monumentalizace satiry Léblova metoda Gogolovu satiru monumentalizuje. Nejde jí tolik o psychologické finesy a osobní motivace jednotlivých dramatických procesů jako o zpředmětnění obludného systému nepoctivosti, nepořádku a mocenské zvůle. Převádění textových podnětů do originálních jevištních nápadů překračuje někdy zdravou míru. Je to ovšem věc individuálního diváckého gusta. Pro mě je jinak šťastný nápad kombinovat českou konverzaci s ruskou i jinojazyčnými překlady nadužit: znesnadňuje nejen komunikaci mezi revizorem a městečkem (což má svůj dobrý důvod), ale nechtěně i mezi jevištěm a hledištěm. To se týká i různých volných asociací. Přijmu-li Mejercholda, narážka na ministra kultury s tygří hlavou mi připadá příliš krátkodechá. Ale to jsou jen dílčí kazy skutečné divadelní události. Podobně jako v Rackovi našel Lébl i v Revizorovi plochu pro uplatnění lidského rozměru ve světě nelidskosti. Představují jej dvě postavy různého postavení a založení. Osip Leoše Suchařípy, nikoli svou výjimečností, ale naopak svou jemně podanou obyčejností, svými malými, avšak přirozenými starostmi. A Marja Magdaleny Sidonové, která dokázala do satiricky demaskujícího závěru vnést dojemně melancholický tón mladistvého zklamání a deziluze. Divadlo Na zábradlí, Praha - N. V. Gogol: Revizor. Překlad Zdeněk Mahler, úprava Petr Lébl a Vlasta Smoláková. Inscenace Petr Lébl, scéna WN, kostýmy Kateřina Štefková, dramaturgie Vlasta Smoláková, pohybová spolupráce Antonín Hodek, hudební spolupráce Miki Jelínek. Premiéra 22. února. 
review Jařabův doslov k tomuto souboru ( druhou sadu Carverových povídek nazvanou Buď, prosím tě zticha! by mělo opět v Hrubého garanci vydat v létě Argo) známe prostřednictvím "suplujících dějin" proměn americké literatury Od Poea k postmodernismu ( vydal Odeon sHand H) nejméně o rok déle než konvolut sám. Ten byl však k tisku připraven už na počátku naší dekády... Osobité uchopení materie div ne nejúhelnějšího anglosaského literárního žánru, těšícího se v USA zcela privilegovanému časopiseckému a společenskému postavení, znamenalo pro Carvera vstup do domácích i světových povídkářských dějin o síle kulturní a duchovní epidemie. V centru Carverových krátkých próz stojí člověk erodovaný a korodující, za nímž cítí autorovu osobní zkušenost: po alkoholickém období, jež si jako dědictví odnesl z rodného domu a s nímž se na rozdíl od kolegy - povídkáře Trumana Capoteho dokázal úspěšně porvat, přichází soupeř mimo všechny váhové kategorie: rakovina. Povídka Opatrně a Odkud volám ostatně jako by připomínaly Carverovu radu žáku Mc Inereymu: "Zkuste psát o tom, co jste prožil." Netřeba prestižní kostry. 
letter Jedno srdce ptačí, čtyři kapky žluči (NLN 28. 1. 1995) Uveřejňování takových článků je nesmírně důležité. Po revoluci se s různými pavědami a šarlatánstvím roztrhl pytel, což chápu, protože jednak byly za komunismu zakázané, a tak logicky přitahovaly, a za druhé nabízejí rychlá a snadná řešení a vysvětlení, což se hrozně líbí těm, kteří neradi myslí. Co ale nechápu, proč ve stejné době vědy a osvěta vyklidily pole, přesněji vyklidily stránky novin a časopisů a stáhly se do ústraní. To je společensky zhoubné, protože i soudní čtenáři zasypávaní jen senzačními zprávami o záhadách a nevysvětlitelných jevech bez možnosti přečíst si vědecká vysvětlení časem začnou pochybovat, až nakonec uvěří, že parapsychologie, biotronika apod. opravdu fungují. Proto je tak důležité působit osvětou a jsem hrozně rád, že jste s tím začaly, milé Lidové noviny. 
caption Kromě politických motivů si zákazník může nechat do své kůže vytetovat prakticky cokoli 
essay Slušnost Slušnost se běžně pokládá za výlučně individuální vlastnost, to ale vůbec není přesné, protože slušnost je současně a právě tak vlastností kolektivní. Je to totiž průměrná hodnota obecně uznávané hranice, za níž se již určitý způsob chování považuje za nepřijatelný, jedná se tedy o veličinu statisticko-morální, o nic vrozeného anebo přirozeného. Televizní reportér klade otázky náhodně vybraným lidem. V některých odpovědích je zřetelně slyšet neskrývaný rasismus, antisemitismus anebo primitivní pomstychtivost. Proč se dotazovaný, má-li už takové názory, nezdráhá projevovat to, co si myslí, takto veřejně a neanonymně? Protože ví, že nenarazí, a nenarazí právě proto, že průměrná hodnota slušnosti takový projev v dnešní době ještě toleruje. Jak to ale může vědět, když tyto průměrné hodnoty žádná instituce nesleduje a ve zprávách se o nich nepodávají žádné informace? Ví to, neboť se mu dosud nestalo, že by si někdo odsedl od stolu, kde své protofašistické hospodské žvásty běžně uplatňuje. To potom znamená, že jeho názory ještě nepřekračují onu kritickou mez, za níž by přestal být ve svém okolí považován za slušného člověka. Nějaká slušnost o sobě neexistuje. Je to sice věc normy, avšak tato norma není dána nějakým univerzálně platným zákonem. Kdo naproti tomu věří v možnost jednou provždy platných norem slušnosti, které se prosazují samy svou zřejmostí, ten se velice brzy stává rukojmím extrémních postojů. Ač nesouhlasím, jsem i já, statisticky vzato, rasista anebo antisemita, protože není v mých silách, abych se vyřadil z toho souboru, z něhož se průměrné hodnoty určují. Slušnost vyjadřuje míru zranitelnosti každého z nás a platí prostá úměra, že čím více je těch, kdo jsou nezranitelní, tím nižší je kritický práh této kolektivně zaručované normy, která se nikdy neocitne mezi paragrafovaným zněním zákonů. Vypadá to možná složitě, a přitom je to tak snadné. Vždyť stačí, odsedneme-li si od některých stolů. Anebo jste také takoví odpůrci relativismu, že budete klidně čekat, až sama idea slušnosti všechny antisemity zlikviduje? 
sport Maratón před soudem Praha - Zatímco vloni se v Praze neběžel žádný mezinárodní maratón, letos usilují o přízeň během června hned dva. Na 24. 6. se připravuje 5. ročník Maratónu Praha a nebýt loňského výpadku, dalo by se o něm hovořit už jako o tradičním. Nyní se však objevil na scéně konkurent pod názvem Prague International Maratón, který se má v hlavním městě konat 4. 6. a má se uskutečnit pod křídly italské společnosti European Business Solutions a ve spolupráci s během Stramilano. Tuto skutečnost nelibě nesou organizátoři Maratónu Praha, protože jejich hlavní sponzoři kvůli obdobné akci váhají s investicí, a nedostává se jim prostředků na prize money pro kvalitní zahraniční běžce. Z důvodu podobného termínu i loga akce se zástupci Maratónu Praha rozhodli svého konkurenta žalovat pro nekalou soutěž. Z hlediska obou maratónských kohoutů je také podstatné, který z nich zaštítí pražská radnice. 
collection Enzo Scifo, záložník belgické reprezentace a hráč Monaka, se příští týden podrobí operaci, při níž mu mají být vyjmuty z kotníku úlomky kostí. Anglická fotbalová asociace potrestala francouzského útočníka Manchesteru United Cantonu zákazem startu do 30. září letošního roku a pokutou 10000 liber za útok na fanouška při utkání 25. ledna. 
news Bonn zakázal extremní spolky Bonn - Spolkový ministr vnitra Manfred Kanther včera zakázal pravicově extremistickou Svobodnou německou dělnickou stranu (FAP) a vydal pokyn k jejímu okamžitému rozpuštění. Policie zároveň provedla prohlídky ve 40 bytech funkcionářů a úřadovnách FAP v celém Německu a zabavila jejich majetek. FAP si kladla cíle obdobné straně NSDAP, uctívala bývalé nacistické symboly a štvala proti cizincům. Podle výroku šéfa FAP Friedhelma Busseho na mimořádném sjezdu tohoto uskupení bylo cílem FAP "převzít veškerou moc" v Německu. Političtí "nepřátelé" měli být po převzetí moci "zastřeleni". Hamburské orgány vnitra včera zároveň zakázaly pravicově extremistickou skupinu Národní listina (NL). Od konce 80.let bylo v Německu zakázáno a rozpuštěno už jedenáct převážně pravicově extremistických a neonacistických stran a organizací. 
collection Krátce Náměstek amerického ministra zahraničí Richard Holbrooke při krátké návštěvě Bratislavy ujistil slovenskou politickou špičku o podpoře jejích snah vstoupit do Severoatlantické aliance. Současně ji však upozornil, že kromě technických předpokladů je třeba splnit i politické podmínky včetně urovnání vztahů s Maďarskem, respektování demokratických pravidel ve vnitropolitickém boji a zachování plurality ve sdělovacích prostředcích. Slovenští celníci odhalili na bratislavském letišti zásilku 26.7 kg velmi čistého kokainu v hodnotě 67.25 miliónu slovenských korun. Zásilka obsahující 250 balíčků slisovaného kokainu směřovala podle celníků z jižní Afriky přes jedno nejmenované evropské letiště do Bratislavy. Náklad si na letiště přišli vyzvednout tři slovenští občané. Po několikahodinovém pátrání byl policií dopaden i Holanďan, jenž byl hlavním organizátorem pašování kokainu. Protest francouzských námořníků, který od čtvrtka značně zkomplikoval trajektovou dopravu přes Lamanšský průliv, se podle posledních zpráv zmírnil. Zástupci stávkujících posádek francouzských přepravních společností provozujících trajektovou dopravu přes kanál se včera rozhodli soustředit svůj protest do přístavu v Boulogni a ostatní zablokované přístavy uvolnili. Hlava bez těla dorazila ve středu na střeše železničního vagónu na káhirské hlavní nádraží. Trup byl nalezen o 100 kilometrů dále poblíž železničního mostu u města Kafr az-Zajját v nilské deltě. Jak včera napsal vládní list Al-Achbár, obě části patřily dvaadvacetiletému mladíkovi, který se rozhodl cestovat riskantním způsobem na střeše vlaku na trati Alexandria-Káhira. Osudným se mu stal právě železniční most, který ho připravil o hlavu. Poskytnutí výrazné pomoci Spojených států Rusku obhajoval ve čtvrtek ve Washingtonu bez ohledu na Ruskem vyprovokovanou krvavou lázeň v Čečensku náměstek amerického ministra zahraničních věcí Strobe Talbott. Prohlásil, že "incidenty, jako je ruský útok v Čečensku, by neměly ovlivňovat 'velký obraz' podpory reforem v Moskvě". 
news ODA v očekávání své konference Místopředsedové aliance se chtějí v Hradci postavit za Jana Kalvodu Přesně za týden začne v Hradci Králové VIII. celostátní konference Občanské demokratické aliance. Kromě standardních bodů jednání a voleb do nejvyšších orgánů strany předloží ODA program vlastní politické vůle pro období 1995 až 1996. Podle místopředsedy strany Libora Kudláčka jsou hlavními tématy tohoto programu postup reformy právního řádu, hospodářská a sociální politika, reforma zdravotnictví, politika bydlení, postavení vědy, kultury a vzdělání a také problém českých národních zájmů ve světle zahraniční politiky. Návrh programu by se měl stát těžištěm politického jednání konference. Mezi hosty je do Hradce pozván mj. i předseda ODS Václav Klaus. Delegáti by na konferenci měli zvolit nového předsedu aliance a tři z pěti místopředsedů. Zbylí dva jsou podle stanov místopředsedy automaticky z titulu předsedy ústředního sněmu strany a předsedy politického grémia. Jsou tedy voleni přímo zástupci těchto orgánů. Předseda ODA Jan Kalvoda včera LN sdělil, že nevylučuje, že proti němu bude postaven protikandidát na funkci předsedy: "Je to docela dobře možné." Neuvedl ale, kdo by se mohl stát jeho soupeřem. Konference by se podle jeho slov neměla zabývat závažnějšími změnami stanov strany. Měla by prý spíše zahájit vnitrostranickou diskusi o různých návrzích, která by vyústila až na příští konferenci. Místopředsedové Pavel Bratinka, Daniel Kroupa a Libor Kudláček včera LN shodně sdělili, že jsou odhodláni v Hradci plně podpořit současného předsedu. "Výměna na tomto místě by v dnešní situaci byla vnímána jako politický neúspěch strany. Proto by změna byla krajně nevhodná," řekl Kroupa. Dodal ale, že kandidátů bude bezpochyby navrženo více. Bratinka uvedl, že netuší, kdo by mohl být Kalvodovým protikandidátem, neboť si na tomto postu nedokáže nikoho jiného ani představit. 
collection Krátce Příjem předběžných nabídek uchazečů o 27% akcií SPT Telecom uzavřelo včera Ministerstvo hospodářství ČR. Nabídky předložilo pět firem - italská STET International a dánská Tele Danmark A/S samostatně, ostatní uchazeči vytvořili spojení: TELFAR, B. V. (France Telecom + Bell Atlantic), TelSource N. V. (PTT Netherlands + Swiss Telecom + AT &amp; T) a ČeTel (Deutsche Telekom + Ameritech). Vyhodnocení nabídek potrvá asi měsíc. Do vazby vzal včera soudce Okresního soudu v Českých Budějovicích Ludmilu S. z Litoměřicka. Byla obviněna z trestného činu padělání a pozměňování peněz. Žena měla v obchodech zejména v jižních a severních Čechách platit při drobných nákupech tisícikorunovými bankovkami, o nichž věděla, že jsou padělané. Vypátrali ji společně jihočeští a severočeští kriminalisté. Při letošní květnové návštěvě papeže v Olomouci bude spolu s Janem Sarkandrem se vší pravděpodobností svatořečena i blahoslavená Zdislava z Lemberka. Ta je známa tím, že "konala uzdravování" a pomáhala trpícím v Jablonném v Podještědí v 1. polovině 13. století. Včera to řekl královéhradecký sídelní biskup Otčenášek. 
comment Naděje Schůzka dvou vysokých diplomatů, Georgije Mamedova z Moskvy a Strobe Talbotta z Washingtonu, by mohla být považována za rutinní záležitost. Jak jinak označit chvíli, kdy jedna strana druhé nabízí, že bude zřízen "stálý výbor", kde by se projednávaly důležité záležitosti týkající se obou stran. Copak se dosud reprezentanti obou velmocí vzájemně neinformovali o všem, co stálo za řeč? Z informací, které bruselskou schůzku provázely a předcházely, vyplývá, že zdánlivě banální záležitost je vážná. Čtvrteční dialog ruského a amerického diplomata by se mohl stát předehrou k setkáním, při nichž by země střední Evropy, jež se ledva vymanily z područí východní velmoci, měly rády alespoň ucho na dveřích. "Žádné veto, žádné překvapení," hlásali již loni američtí vyjednávači, když se snažili uklidnit znervóznělou Moskvu. Ta se stavěla na tezi, že přibližování jejích někdejších satelitů k Atlantické alianci spouští novou železnou oponu napříč kontinentem. Západní slogan měl znamenat, že nic překvapivého se nenachystá, aniž by Moskva nebyla průběžně a předem informována, a že Kreml oplátkou nebude vetovat rozhodnutí aliance, zvláště ta, jež by znamenala přiblížení až přijetí zemí střední Evropy do NATO. Hle, pověstná chytrá horákyně diplomacie! Nabídka Washingtonu je lákavá, protože široká a tedy nejasná. Nejdříve ta příznivější verze. Pro ruského prezidenta a jeho okolí může znamenat záruky, jichž se po celý loňský rok - a možná ještě dříve v tzv. Jelcinově dopise - dožadoval. Bývalí členové Varšavské smlouvy v něm mohou vidět příslib, po němž prahnou - Moskva bude uklidněna a dveře do NATO se pro nás otevřou. Širokými oky sítě, do nichž je horákyně oblečena, by ale bylo možno číst i pravý opak předešlého: Moskva se může cítit zneklidněna, že jí bylo nabídnuto jen šidítko, a Praha by například mohla meditovat o tom, zda se "stálý výbor", který ke kontaktům Spojené státy nabízejí Rusku, nestane grémiem, kde se bude mluvit a možná rozhodovat o důležitých věcech - těch, které se jí týkají, ale při jejichž projednávání nebude účastna. Náznaky, jež se dostaly na veřejnost například z cesty ministra Zieleniece do Kanady, i ochota USA dodávat některým středoevropským zemím moderní zbraně, mluví pro verzi, která zní českým uším libě. Podmínkou přijetí do NATO je stabilita a jistota, že nový uchazeč do aliance nepřinese konflikty se sousedy. I jen letmý pohled na mapu napoví, že pokud bude v dohledné době do aliance někdo přijat, mohla by Česká republika být na prvním místě. 
collection Krátce Evropská unie stále ověřuje údaje, které vedly k zahájení antidumpingového řízení proti českým výrobcům cementu loni v dubnu. Zatím však žádná opatření, jako např. prozatímní clo, nebyla uplatněna. Akciová společnost TV Sklo se sídlem ve Valašském Meziříčí, která v závěru loňského roku obnovila výrobu obrazovkového skla a je jeho jediným výrobcem v České republice, má na letošní rok uzavřeny kontrakty na dodávky v hodnotě 600 miliónů Kč. 
news Obchodníci využili příznivých cen Ačkoliv burza včera zaznamenala rekordní únorový obrat, pokles cen tvrdošíjně pokračuje Zvýšená aktivita obchodníků, kteří využívají velmi atraktivních, čti nízkých, cen akcií našich nejperspektivnějších podniků, včera pomohla burze dosáhnout nejvyššího únorového objemu obchodu, bezmála 581 mil. Kč. K letošnímu maximu (886 miliónů) má tato částka sice velmi daleko, ale i tak je nečekaně vysoká. K růstu zájmu nepochybně přispívají nízké ceny akcií, které klesají už pět obchodních seancí za sebou. Index PX 50 včera oslabil o 1.18 % své hodnoty ze 14. února, kdy bylo obchodování dočasně přerušeno. Index uzavřel na hodnotě 487.1 bodu, pouhé 4.6 bodu nad jeho historickým minimem ze dne 2 . února tohoto roku. Včerejší bilance kotovaného trhu je otřesná, snad nejhorší v historii budovy Na Můstku. Ze 32 emisí průmyslových akcií jenom šest zpevnilo, pouze čtyři stagnovaly a plných 22 (!) oslabilo. Nejvíce zpevnily akcie Tepláren Brno - podivuhodný úkaz této mírné zimy - a to o 4.95 %, na 1060 Kč. Za zaznamenání rovněž stojí (pochopitelný) vzestup akcií Komerční banky o 4.68 %, na 1230 Kč. Akcie Tepláren Brno nejsou ale v bázi indexu PX 50 obsaženy vůbec a akcie Selika, které zpevnily o 2.63 %, v něm mají váhu pouhých 0.28 %. Je tedy s podivem, že index neklesl ještě větší měrou. Snad díky Komerční bance, ale ta včera připomínala bojovníka s větrnými mlýny. Míra poklesu ostatních akcií byla strašidelná - o více než čtyři procenta oslabilo 13 kotovaných emisí, z nich o plných pět procent čtyři (!) - Sklárny Kavalier pak "jenom" o 4.99 %. Katastrofu završily akcie ČEZ, které klesly o 0.81 %, na 1210 Kč. Podiv nad mírným poklesem burzovního indexu je tedy více než na místě, ale věřme burzovním počtářům. Na trhu kotovaných akcií investičních fondů je osm emisí, z nichž včera posílily jenom dvě - 1. IF Živnobanky a Rentiérský IF 1. IN. Na včerejším slušném objemu mají zásluhu především přímé obchody, kterých se událo za 503 miliónů korun. Nebýt však akcií a ostatních cenných papírů ČEZ, byla by burza mrtvá, protože ty se na včerejším obchodu (na centrálním trhu a v přímých obchodech) podílely skoro 151 milióny. Centrální trh byl včera ve znamení akcií KB a dvou harvardských fondů. 
news Evidence papírů nevyhovuje Řež u Prahy - Jestliže se chceme při obchodování s cennými papíry dostat na standardní způsob jejich převodů, bude nezbytné změnit centrální způsob evidence ve Středisku cenných papírů na vícestupňový registr. Jak dále zaznělo na konferenci o cenných papírech minulý týden v Řeži u Prahy , je středisko cenných papírů typickým centrálním registrem. Tento jednostupňový systém vyhovoval pro kupónovou privatizaci. V okamžiku, kdy je potřeba s cennými papíry obchodovat nebo jakýmkoliv způsobem hýbat, stává se nedostačujícím. Mezi hlavní výhody vícenásobné registrace patří např. snížení chyb a omylů při vypořádání obchodů omezením počtu transakcí. 
news Skončilo společné česko-britské vojenské cvičení Lipno '95 Český Krumlov - Společné česko-britské cvičení Lipno '95 mělo význam jak pro spolupráci armád obou zemí, tak proto, že šlo o další akci v rámci programu Partnerství pro mír, který je velmi důležitou součástí postupné integrace České republiky do NATO. Na slavnostním závěrečném shromáždění cvičících jednotek to včera ve výcvikové základně mírových sil OSN v Českém Krumlově uvedl ministr zahraničí Josef Zieleniec. Zdůraznil přitom symbolický význam cvičení, neboť překonává 45 let, které vedly k tomu, že nejen ČR byla odloučena od "rodiny západoevropských demokratických zemí", ale ani její armáda nepatřila mezi armády demokratických států. Toto první poválečné cvičení české a britské armády navázalo na tradice, které naše armáda zahájila ve slavných bitvách druhé světové války, jichž se zúčastnila po boku britských vojáků, připomněl Zieleniec. Byl bych rád, kdyby naši vojáci mohli pokračovat ve společném cvičení také na území Británie, dodal. Řídící společného cvičení plukovník generálního štábu Jiří Šedivý prohlásil, že všechny cíle cvičení byly splněny. Kromě pozemní a taktické přípravy a parašutistických výsadků vojáci procvičovali i činnost patrol, která je charakteristická pro mise OSN. Vojenského cvičení Lipno '95 se od 13. února ve vojenském výcvikovém prostoru Boletice účastnilo 64 vojáků 79. baterie 29. dělostřeleckého pluku Královské námořní pěchoty Velké Británie a 70 vojáků 4. roty 43. výsadkového mechanizovaného praporu 4. brigády rychlého nasazení Armády ČR. 
sport Vojenský blok dobyl Ústí Volejbalový pohár ženám Olomouce a mužům Liberce Ústí (ber) - Muži Dukly Liberec a ženy UP Olomouc vyhráli český pohár ve volejbalu. Rozhodl o tom sobotní finálový dvojzápas v Ústí nad Labem.O ženský titul bojovaly na severu Čech dva celky z Moravy. Zkušenější Olomouc momentálně zápasí s krizí zaviněnou náročným programem, a tak jen s obtížemi potvrdila roli favorita. "Utkání bylo poznamenáno sérií nepřesností zejména z naší strany. Nečekal jsem, že začneme tak zakřiknutě, ale od vyřazení z poháru mistryň se hodně trápíme," řekl po utkání trenér Olomouce Teplý. Jeho družstvo vyhrálo zápas průměrné úrovně až po pěti setech 3:2. Mužské finále bylo severočeskou záležitostí. Liberec v něm překvapivě snadno porazil Ústí 3:0. Domácí celek od skončení dlouhodobé části ligy (kterou vyhrál) klopýtá a trenér Pommer těžko hledá základní šestku. V sobotu začalo Ústí bez Černouška, Blížila a Jeslínka. A úvod utkání se mu vydařil. Vedl 4:0, pak ještě 8:6, ale Liberec s výbornými bloky set zvrátil na 15:9 ve svůj prospěch. Podobně vypadalo i druhé dějství, kdy vojáci otočili z 3:8 na 12:8 a konečných 15:11, a potom už přebírali cenu za vítězství v Českém poháru. "Za větší bojovnost a výbornou hru bloků jsme si vítězství zasloužili," řekl trenér vítězů Lenert. 
sport V evropském pořadí skautů nejvýše Buzek Podle posledního žebříčku zámořských skautů má z hokejistů, kteří působí v českých soutěžích, největší naději uspět na letošním draftu jihlavský obránce Petr Buzek. V evropském pořadí je čtvrtý, za ním následují na 5. místě Jan Hlaváč (Sparta), na 8. Miroslav Gureň (Zlín), na 9. Marek Židlický z Kladna a na 17. místě útočník prvoligového Sokolova David Hruška. Z hráčů působících v zámoří má největší šanci bývalý útočník Plzně Petr Sýkora (Detroit Vipers v IHL), který je v kanadsko-americkém žebříčku čtvrtý. Na letošním draftu bude ze zámořských hokejistů navíc jediným, který již hraje profesionální soutěž.(bra) 
sport Rekord Krebse, stříbro Kůrky Vantaa - Na ME ve střelbě ze vzduchových zbraní ve finském Vantaa vytvořil Němec Torsten Krebs světový rekord ze vzduchovky na 10 m nástřelem 597 b ze 600 možných. Krebs přidal k rekordu i prvenství v sobotním finále. Čech Kůrka nastřílel v základním závodě 593 bodů. V dramatickém finále se po osmi ranách dotáhl až jednu desetinu bodu za vítěze a po skvělém závěru získal stříbrnou medaili. Další světový rekord přidal včera Rus Asrabajev ve střelbě na běžící terč výkonem 390 bodů. V soutěži družstev obsadila Česká republika třetí místo za Maďarskem a Ruskem. 
caption Petr Vok z Rožmberka, jedna z nejvýraznějších postav třetího dílu cyklu Hrady, zámky a tvrze české (1881-1927), táhne na rytině Adolfa Liebschera se svými věrnými do Uher. Místopisem Českobudějovicka pokračuje patnáctisvazkový monument zakladatele naší novodobé vlastivědy Augusta Sedláčka (1843-1926), který v pietní reedici hodlá během následujících tří let dokončit pražské Argo za finančního přispění Jitexu Písek. V plánech nakladatele je rovněž vydání pamětí tohoto píseckého historika a reedice Ottova slovníku naučného. (šek)Repro LN 
comment Záhřeb s vidinou nových bojů "Raději novou válku proti krajinským Srbům, než žít takhle dál v zemi, jejíž jedna čtvrtina je okupována Srby, kteří jsou pod ochranou UNPROFOR," tvrdí kategoricky Marina Vukičová, která musela po obklíčení Vukovaru (východ Chorvatska) a jeho zničení Srby na podzim 1991 uprchnout. Agentura AFP v reportáži Soni Bakaričové připomíná, že Chorvatsko už dva roky žije bez náletů, střelby a poplachů. Přítomnost modrých přileb OSN, které byly rozmístěny na jeho území v březnu 1992, znamenala konec nepřátelství. Nicméně počátkem letošního roku se Záhřeb rozhodně postavil proti obnovení mandátu UNPROFOR, který vyprší 31. března. "Jakmile UNPROFOR odejdou, nebude jiná volba než válka, abychom vyřešili problém našich okupovaných území, protože se Srby nedosáhneme politické dohody," tvrdí paní Vukičová. "To nejhorší už jsme zažili a sneseme to znovu, protože tuto situaci je třeba řešit nyní, a ne za deset let." "Raději bych byla v zákopech s prázdným žaludkem, než se denně setkávat s dramaty této špinavé války bez možnosti řešení," dodává tato bývalá učitelka, jejíž smutná tvář je zbrázděna hlubokými vráskami. Paní Vukičová žije velmi skromně v exilu v Záhřebu, po jehož ulicích jezdí luxusní auta a jehož kavárny a restaurace jsou stále plné lidí oblečených podle poslední módy. Prezident Franjo Tudjman při svém rozhodnutí neobnovit mandát UNPROFOR ustoupil vnitřnímu tlaku své strany (Chorvatského demokratického společenství) a nesmírnému naléhání uprchlíků, kteří jsou už netrpěliví a chtějí se co nejdříve vrátit do svých domovů, soudí Srb Zoran Momčilovič, který bojoval za srbsko--chorvatské války v řadách chorvatské armády. "Nemyslím, že je jiné řešení než válka," tvrdí a dodává, že nerad myslí na to, že se bude muset znovu setkávat se smrtí, ale je třeba se na válku připravit. Za srbsko-chorvatské války zahynulo jen na chorvatské straně kolem 11000 lidí a 26000 dalších bylo raněno. Z nich je téměř 18000 invalidů. "UNPROFOR v Chorvatsku sloužily jen zájmům Srbů, protože je chránily a živily a budily v nich dojem, že jsou nezranitelní, ale my je můžeme bez problémů zničit," tvrdí třiadvacetiletý student práv Igor Lasič. OSN "nyní vede špinavou propagandu proti Chorvatsku, aby ho mohla obvinit, pokud zase začne válka. Její představitelé zapomínají stále a jakoby náhodou, že neudělali nic pro to, aby zastavili agresi Srbů proti Chorvatsku", dodává Igor. UNPROFOR a krajinští Srbové "sní stejný sen, a to sen o vzniku velkého Srbska", říká sedmačtyřicetiletá Lidija Matičová, povoláním chemička. "Jen ať si sní, ale zapomínají, že my budeme bojovat za to, co nám patří." Pět týdnů před vypršením mandátu UNPROFOR není v Záhřebu vidět žádný náznak paniky. Jeho obyvatelé začínají v poklidu s jarními pracemi na zahrádkách. 
news Tádžikistán: volby bez účasti opozice Moskva (pp) - Parlamentní volby včera proběhly v Tádžikistánu. Podle tádžického prezidenta Emomali Rachmonova to byly první svobodné a demokratické volby v této republice od rozpadu Sovětského svazu. Pozorovatelé soudí, že nově zvolený parlament bude podporovat současnou komunistickou vládu v Tádžikistánu, což i nadále znemožní mírové rozhovory s opozicí. Mezinárodní pozorovatelé z USA, Iránu, Ázerbájdžánu a dalších zemí, kteří se voleb zúčastnili, upozornili na prohřešky proti demokratičnosti voleb. Například ve 40 procentech okruhů kandiduje pouze jeden kandidát, nejvíce kandidátů má komunistická strana. Včera se k průběhu voleb vyjádřil i vůdce tádžické islámské opozice Turadžonzádeh, žijící v exilu v Iránu. Za hlavní důvody, proč není možné označit současné volby za demokratické, pokládá zákaz opozičních politických stran v Tádžikistánu, neexistenci svobodného tisku a fakt, že většina příslušníků opozice byla násilně vyhnána ze země. 
news Rychlá jízda skončila smrtí Břeclav (luč) - Smrtí 63leté důchodkyně skončila minulý týden nehoda mezi Hustopečemi a Velkými Němčicemi na Břeclavsku. Když se 57letý řidič J. N. ve Fiatu Panda vyhýbal na silnici překážce, najel na dřevěný hranol, dostal se do smyku a havaroval. Auto skončilo v příkopu. Spolujezdkyni náraz vymrštil na silnici. Zraněním podlehla, řidič utrpěl lehké zranění. Příčinou nehody byla rychlá jízda. 
survey Do nemocnice s peněženkou Je uvažovaný pětapadesátikorunový poplatek za denní pobyt na nemocničním lůžku přiměřený? Má se vůbec za tyto služby platit? Jiří Vlach (ODS), místopředseda parlamentu: Určitě se má platit, o tom mě přesvědčily i debaty s poctivými důchodci. Nikdo doma nežije zadarmo a když užívá tzv. hotelové služby nemocnice, myslím, že je placení na místě. Samozřejmě bude třeba zvážit, jak se postavit k sociálně nejslabším vrstvám, ale já osobně bych respektoval i zahraniční model, podle něhož se neplatí jen za prvních čtrnáct dnů v nemocnici, ale za osmadvacet. To je docela fér opatření. Eva Fischerová (ČSSD), poslankyně: Já bych neřekla, jestli je 55 korun moc nebo málo či jestli to odpovídá. Poplatek nemá v našich poměrech co dělat, protože podle Listiny základních práv a svobod má pacient právo na bezplatnou léčebnou péči, hrazenou ze zdravotního pojištění. Jistě, všechno se dá obejít a lze říci, že stravné není součást léčebné péče a že to je hotelový poplatek. Jak však budete účtovat stravné pacientovi, který prakticky nejí, protože leží na onkologickém oddělení a končí? Jak se s tím eticky vypořádat? Přitom jinde nám uniká daleko víc peněz. Milena Veselovská, jednasemdesátiletá důchodkyně: Je to dost peněz, ale doma stejně musím jíst, denně s manželem tu stovku za jídlo utratíme. Copak když půjde do nemocnice on, tak já se uskrovním, ale obráceně? Nevím. Ještě že by to bylo jenom prvních čtrnáct dnů, to bychom snad unesli. Anna Horelová, devětasedmdesátiletá důchodkyně: Kdyby jídlo stálo za to, tak by to nebylo moc peněz a byla bych ochotná je platit. František Hořejší, pětašedesátiletý důchodce: Nevím, jestli je ten poplatek málo nebo moc. Ale odmítám, aby se za mne bouřilo nějaké Hnutí důchodců. Já na to mám, abych si čtrnáct dnů v nemocnici mohl zaplatit. 
news Sdružení podnikatelů chce kandidovat Uherské Hradiště - Současné postoje ministra práce a sociálních věcí Jindřicha Vodičky do jisté míry vyhánějí představitele odborů na náměstí. Na valné hromadě Sdružení podnikatelů okresu Uh. Hradiště to v sobotu uvedl předseda SP Rudolf Baránek. Předseda okresního sdružení Miroslav Valenta jeho názor podpořil a uvedl, že "pro hladký průběh podnikání potřebujeme sociální smír". Rok 1995 označil Baránek z hlediska blížících se voleb za mimořádně vhodný pro prosazování zájmů podnikatelů v parlamentu i ve vládě. Kromě snižování daní patří k těmto požadavkům například sloučení sociálního a zdravotního pojištění do jedné platby nebo zavedení pracovních knížek. Členové Sdružení podnikatelů hodlají podporovat politické strany od středu doprava, sami však ve volbách hodlají kandidovat. Baránek považuje za potřebné, aby měli podnikatelé deset až dvanáct zástupců ve sněmovně a jednoho člena vlády. Sdružení podnikatelů má na Uherskohradišťsku 261 členů, z nichž téměř polovina ovšem nezaplatila členské příspěvky za uplynulý rok. 
news Spojené státy americké možná vyšlou vojáky do Chorvatska Washington - Americký prezident Bill Clinton zvažuje dočasné vyslání několika tisíc amerických vojáků do Chorvatska k ochraně mírových sil OSN, pokud se jednotky UNPROFOR budou nuceny stáhnout z chorvatského území. Uvedla to v sobotu ve Washingtonu mluvčí Bílého domu Ginny Terzanová. Upozornila současně, že v této otázce zatím nebylo definitivně rozhodnuto, neboť Spojené státy se společně s dalšími zeměmi pokoušejí přesvědčit chorvatského prezidenta Franja Tudjmana, aby změnil své rozhodnutí o vypovězení zhruba 12500 vojáků UNPROFOR poté, co jejich mandát 31. března vyprší. Více o Chorvatsku na straně 6 
other Polské zemědělství bylo vždy zaostalé. Jak se ukazuje, cesta k jeho efektivnímu modelu je velmi složitá i po pádu komunismu. 
description Program odpovědnosti v chemii Praha - Zásady mezinárodního programu Odpovědné podnikání v chemii - Responsible Care (RC) rozeslal Svaz chemického průmyslu jednotlivým společnostem, které se k RC přihlásily, v prosinci minulého roku. Během letošního března až dubna by měl být zpracován jako svazový program. Jak sdělil spolupracovník svazu pro otázky ochrany prostředí Ivan Zíka, dobrovolný program RC vyhlásila mezinárodní organizace svazů chemie CEFIC v roce 1986 na základě zkušeností získaných od roku 1984 v Kanadě. Program navazuje na standardizaci ISO 9000. Ta není jen akreditací výroben, ale vyžaduje zásadně změnit a podřídit kvalitě všechny činnosti ve výrobě i výzkumu. I. Zíka poznamenal, že podnik splňující požadavky programu získá právo na mezinárodní značku Odpovědného podnikání v chemii - RC. Podle předpokladů by ji měl udělovat Svaz chemického průmyslu. Tento program klade důraz zejména na útlum starých a rozvoj nových, ekologicky dobře zabezpečených výrob. Rovněž bude třeba diskutovat o právních předpisech a ekonomických nástrojích. Podle Zíky by měl být v ČR ustaven také pomocný nehodový dopravní systém chemického průmyslu (TRINS). Jeho hlavní středisko bude v Chemopetrolu Litvínov s přímými kontakty na regionální jednotky. Systém bude poskytovat nezbytné informace, odborníky nebo speciální zásahovou jednotku. 
letter z dopisů čtenářů V této rubrice citujeme i z dopisů, k nimž má redakce výhrady, i z těch, které obsahují diskutabilní tvrzení. Z otevřeného dopisu vedení automobilového koncernu ŠKODA Mladá Boleslav Vážení pánové, v pátek 4. září 1992 odpověděl zástupce vaší firmy pan Milan Smutný redaktorovi MF DNES na otázku, zda se do výroby dostane také kdysi slibovaná levnější verze FAVORITA takto: "Ne. Zákazníci od nás žádají něco jiného. Nás nic nevede k tomu, abychom základní provedení znehodnocovali, abychom šidili vybavení vozu. Nemáme důvod, proč do něho montovat slabší motor, když motoristé žádají silnější." Dále upřesnil, že chystáte výrobu nového vozu vyšší třídy - něco mezi modely VW GOLF a PASSAT. Tento arogantní výrok bohužel dokonale ilustruje současný stav naší společnosti i vaše monopolní postavení na trhu, které "tržně" využíváte. Potřeby a požadavky našich motoristů jsou totiž v převážné většině docela jiné, než jak je vidí pan Smutný, a tudíž i vaše firma. Nepochybuji o tom, že se vždy najde skupina lidí, kteří si mohou dovolit zaplatit 150000 korun a více za různé modifikace FAVORITA, ale drtivá většina motoristů tyto peníze nemá, a v době dohledné mít nebude, protože tato částka jednoduše není "vydělatelná" běžnými příjmy a v přijatelné době. Mám na mysli příjmy učitelů, farmaceutů, dělníků... Vím, že v dnešní době lze jen velmi těžko apelovat na jakékoliv sociální cítění, ale když už ve vás není ani špetka národní hrdosti a zodpovědnosti k většině českých motoristů, nepouštějte alespoň do sdělovacích prostředků informace, ze kterých na hony čiší využívání monopolního postavení vašeho koncernu, a konec konců i neschopnost vlády. J. A. Zentrich, Otrokovice 
news Měnový poplach neskončil Předseda tzv. prozatímního výboru Mezinárodního měnového fondu (MMF) Carlos Solchaga včera vyzval ve Washingtonu Německo, aby snížilo základní úrokovou míru marky, a napomohlo tak uklidnit situaci na měnových trzích. Na tiskové konferenci u příležitosti zahájení výročního jednání MMF Solchaga zdůraznil, že úroková sazba v Německu je "příliš vysoká", zatímco v USA je "příliš nízká". Švédská ústřední banka včera oznámila, že s okamžitou platností snížila krátkodobou úrokovou sazbu z rekordních 500 na 50 procent. Umožnil to kladný výsledek francouzského referenda a dohoda menšinové švédské vlády s opozicí o prudkém omezení rozpočtových výdajů. Malá převaha hlasů ve francouzském referendu ve prospěch maastrichtské smlouvy by měla udržet Evropský směnný mechanismus (ERM) naživu, ale dokáže to jen, když Bundesbanka bude více oddána systému, než jak to předvedla minulý týden, napsal včera v komentáři britský Financial Times. Události potvrdily, že napůl fixovaný systém kursů má evidentní slabiny. Měnu, která je pod silným tlakem, nemohou nikdy zachránit sami její manažeři. Po určité době jim dojdou rezervy zahraniční měny. "Ale poplach stále ještě není u konce," poznamenává list. Nyní je převážně na Němcích, aby odstranili zmíněné pochybnosti. Bundesbanka, čerstvá po vítězství nad Italy a Brity, by měla demonstrovat plnou zainteresovanost v udržení současné parity francouzského franku. Německá marka je na to dostatečně silná. Jestli Bundesbanka neprokáže náležitou zainteresovanost, pak pod tlakem peněžního trhu nebude žádná parita zajištěna, konstatuje Financial Times. Dolar včera na londýnské burze oslabil o více než fenik. Na trhu panovala po nedělním nepřesvědčivém souhlasu Francouzů s maastrichtskými dohodami nejistota z budoucnosti evropské unie a směnného mechanismu. Podle názoru Davida Browna, ekonoma ze Swiss Bank Corp., by pro trh bylo lepší jasné vyjádření Francie v neprospěch Maastrichtu, protože by muselo dojít k nové úpravě směnných kursů, a trh by věděl, na čem je. Těsný souhlas Francouzů jen prodlužuje agónii trhu. Dolar kotoval na 1.4815/25 DEM. Postavení marky se včera upevnilo i na burze ve Frankfurtu. Podle názoru tamních odborníků jsou dalšími kandidáty na silný tlak v rámci systému dánská koruna a irská libra. Marka ve Frankfurtu uzavřela vůči dolaru na 1.4910/20 DEM. 
news V Kolíně divadlo i bez divadla Situace v kolínském divadle se po loňských potížích s výběrem ředitele znovu vyhrotila. Na jaře odešli někteří herci, v červnu ekonomický náměstek a v červenci ředitel - nyní ho zastupuje tajemník městského úřadu Pavel Pobříslo, který navrhl zrušit k 31. 12. profesionální scénu. Soubor však ukončil činnost prakticky ze dne na den již 10. 9. O vysvětlení jsme požádali P. Pobřísla: "Provoz divadla stojí letos město čtyři milióny, což je částka neúměrně vysoká vzhledem k tomu, co soubor odváděl a jakou měl návštěvnost. Pro příští rok, kdy reorganizace počítá s dvanácti pracovníky v divadle (namísto dnešních padesáti osmi), kteří by zajišťovali provoz a program, předpokládáme maximálně dotace dva milióny. Reakce ze strany souboru byly takové, že jsme jeho činnost ukončili o čtyři měsíce dříve, než bylo plánováno. Nerušíme ovšem divadelní činnost - podařilo se nám již nasmlouvat vystoupení Vinohradského divadla a jednáme s Činoherním klubem. Za menší peníze tak pro diváky zajistíme kvalitnější představení. Celou záležitost považuji za velký krok vpřed a domnívám se, že podobně se v budoucnu zachovají i další města." kdo z koho Ke cause se vyjádřil i sekretář Divadelní obce Bohumil Nekolný: "Poslanci ČNR na jaře '92 novelizovali zákon o divadelní činnosti, z něhož zhruba čtyři paragrafy mají logiku a oprávnění přinejmenším pro současné období. Jeden říká, že zřizovatel divadla (tedy město, případně okresní úřad) může zastavit provozování profesionální divadelní činnosti pouze se souhlasem ministra kultury. Okresy, kde je divadelní scéna, získávají totiž do rozpočtu i částku určenou na činnost profesionálního (!) souboru. V kolínském případě - šlo o akci bez souhlasu MK - byl tedy zákon porušen. Postup města je pro divadelníky nepřijatelný a na poslancích a státním orgánu (tj. vládě) je, jestli precedent přejdou mlčením, či z něho vyvodí důsledky, což by mohlo znamenat i změnu onoho paragrafu. Pro budoucnost je důležité, aby byl dokončen proces odstátnění: mezi města a divadla vstoupí správní rady, divadla přestanou být příspěvkovými organizacemi a stanou se veřejně právními subjekty." Podle našich informací získával okres Kolín na provoz profesionální scény tři a půl miliónu korun ročně. Je pravděpodobné, že pro příští rok už tuto částku nezíská. 
news Uškrtil recepční Pardubice - K uškrcení recepční hotelu Zlatá štika v Pardubicích, 37leté Blanky D., se doznal 18letý Leoš D. z Pardubic. Jako obviněný z trestného činu vraždy byl vzat do vazby. Shledá-li ho soud vinným, hrozí mu trest odnětí svobody od 10 do 15 let. Motiv činu policie dosud nezná. O pomoc při pátrání po pohřešované recepční požádal ve čtvrtek 17. září časně ráno pardubickou policii její druh, 28letý taxikář Libor M. Její mrtvé tělo, zabalené do ložního prádla, objevili policisté ve sklepě domu, kde bydlela, ještě ve čtvrtek kolem 18. hodiny. Ohledání soudním lékařem také potvrdilo původní podezření, že smrti ženy předcházel násilný trestný čin. 
overview kursovní lístek DEVIZY VALUTY střed nákup prodej dolar 27.58 26.88 28.28 marka 18.51 18.05 18.97 libra 47.07 45.24 48.38 jen (sto) 22.24 21.44 22.76 švýc. frank 21.06 20.53 21.59 fran. frank 5.42 5.23 5.55 (sto) 89.78 86.70 91.98 lira (tisíc) 21.96 21.12 22.56 šilink 2.64 2.58 2.70 
topic_interv Blíží se zánik konfederace GENERÁLNÍ SEKRETÁŘ KLAPUŠ: PŘEDEVŠÍM SPRAVEDLNOST! KDYŽ VELKORYSOST, TAK Z OBOU STRAN! "Zůstaneme tady do doby, kdy bude skutečně možné konfederaci rozpustit." To řekl Pavel Klapuš, generální sekretář Čs. konfederace sportovních a tělovýchovných svazů (ČSKSTS) ve své kanceláři v budově Na poříčí 12, kterou už zase vlastní bývalý majitel YMCA. -Na kdy odhadujete dobu zániku sportovní konfederace? "Do konce tohoto roku. Svazy zřejmě rozpustí konfederaci před rozpadem ČSFR, možná už v polovině prosince." -Do té doby se aparát konfederace vystěhuje? "Nikdo z nás si nedovolí zbytečně zabírat nějaké prostory. Nejdříve se ovšem musí rozdělit majetek konfederace. A jestli v této budově tělovýchova zůstane i nadále, bude záležet na tom, zda české svazy budou mít ve svých dosavadních kancelářích na Strahově dost prostoru, či vzhledem ke svým novým rozšířeným kompetencím budou mít zájem i o kanceláře tady Na poříčí." -A YMCA jako majitel by pro to měla porozumění? "Naše smlouva s YMCOU je uzavřena do konce roku 1994." -Bude se majetek konfederace dělit poměrem 2:1, tedy stejně, jak je to navrženo mezi Českou a Slovenskou republikou? "Ani ve státě se nebude ve všech případech dělit 2:1 a rovněž my neuvažujeme vždy o tomto poměru. A svazy samy budou dělit majetek podle svých vlastních kritérií." -Jak hodláte dělit nemovitý majetek, zejména velká tělovýchovná střediska, například Nymburk? "Doporučujeme, aby střediska zůstala v majetku té republiky, kde se nalézají, tedy v majetku České republiky. Konfederace nemá na Slovensku žádné zařízení, poněvadž všechny objekty, budované tam z federálních prostředků, byly automaticky převáděny na slovenskou tělovýchovu." -Jaké čekáte největší potíže při zániku konfederace? "Může se znovu objevit nesnášenlivost mezi lidmi, nedůvěra, podezírání, malichernost a málo velkorysosti a nadhledu. A někdy také příliš úzké osobní zájmy." -Kolik lidí přijde rozpadem konfederace o zaměstnání? "Všichni, kdo v konfederaci pracovali, což je asi 46 lidí, a teoreticky i všichni pracovníci federálních svazů. Poněvadž ale mnoho z agendy, kterou konfederace zabezpečovala, přejde na republikové svazy, jsme toho názoru, že by se ze schopných lidí neměl ztratit pokud možno nikdo. Kolik jich ale opravdu přejde do českých svazů, se nedá odhadnout." -Jaký bude podle vás dopad zániku ČSFR na náš sport? " V řadě sportů dojde k poklesu. V první fázi nebude dostatek lidí, kteří budou schopni zabezpečovat některé problémy kolem reprezentace. Nedojde zřejmě vždy k vzájemnému porozumění mezi federálním a českým svazem v jednotlivých sportech, aby se schopní lidé neztratili." -Budou mít nynější předsedové federálních svazů jako dosavadní garanti sportovní reprezentace právo vstoupit do českých svazů? "Nemohou mít žádné právo, garance reprezentace státu, tedy už jen České nebo Slovenské republiky, přejde na národní republikové svazy. Doufám ale, že zvítězí rozum a že všechny problémy reprezentace se budou řešit s kvalifikovanými lidmi, což jsou především funkcionáři federálních svazů." -Dá se odhadnout majetek konfederace? "Ten jsme zatím nespočítali, ale jen nymburské středisko má hodnotu přes 250 miliónů, takže s dalšími středisky to bude kolem půl miliardy. A to nemluvím o majetku svazů. Jsem ale přesvědčen, že ve sportu se domluvíme. Při rozdělení majetku půjde především o spravedlnost. A velkorysost? Jistě, proč ne, ale z obou stran." 
sport Poněkud nebezpečný bluf co si o tom myslíme Poněkud nebezpečný bluf Výbor fotbalistů Sparty dosáhl protestem proti neuznanému gólu v derby se Slavií svého - s rozhodčím Mádlem se Sparta v této lize nesetká. A je i možné, že komise rozhodčích připíše Mádlovi nějaké trestné body. Za poněkud zbytečný bluf ovšem považujeme žádost o sehrání nového derby. Nic takového se dosud na světě nestalo. Prezident Sparty pan Mach mi řekl, že jim to bylo jasné, ale že šlo spíše o akcent na rozhodčí, aby další významné zápasy svými chybami nekazili. Známe však naše některé fanoušky, ti už v nové derby věří. Došlo k jejich zbytečnému jitření, což se může odrazit v jejich reakci v hledišti na každého příštího sudího a přidělat Spartě zbytečné starosti. Inu, vedení Sparty je nové a nikdo od něj nečeká hned ve všem všudy profesionalitu. Ve výboru je však přece i Zdeněk Nehoda, fotbalem doslova "protřelý". Ten snad mohl ovlivnit, aby se toto "přání" na veřejnost nedostalo. Nebo snad nemohl? 
sport Sainz v Austrálii už druhý Po třetím dnu a 26 RZ Australské rallye vede stále Francouz Auriol (Lancia Delta). Na druhé místo se dostal přes Fina Kankkunena (Lancia Delta, -2:58 min.) Španěl Sainz (Toyota Celica, -2:47 min.). 
collection stíny SEBEVRAH PŘEŽIL. Výstřelem z pistole ráže 6.35 mm chtěl v noci na pátek před budovou policejního oddělení v Rosicích řešit své finanční problémy 29letý muž z okresu Brno-venkov. Sebevražedný pokus mu nevyšel a se zraněním byl převezen do nemocnice. FALEŠNÉ DOLARY. Padělek bankovky v hodnotě sto dolarů chtěl v pobočce Agrobanky v Brně směnit 32letý Rumun. Uvedl, že bankovku dostal od svého zaměstnavatele - rumunské firmy. ZLODĚJI AUT. Po třech zahraničních vozech pátrají od víkendu policisté na jižní Moravě. Ve Zlíně se ztratil vůz VW Combi Variant v hodnotě 270000 Kčs, v Brně z Novoměstské ulice VW Golf za 180000 Kčs. Největší škodu - 1100000 zaznamenal rakouský majitel auta Audi 100 zaparkovaného ve Veletržní ulici. 
sport Proti fanouškům na Slovanu nasazeni jen psi s náhubky Bratislava (kw) - Policejní zákrok na stadiónu Slovanu Bratislava byl v plné míře adekvátní - konstatovala včera v SNR komise, která měla tento zákrok posoudit. Sdělil to předseda výboru SNR pro petice a právní ochranu Ladislav Polka. Z televizního záznamu L. Polka vyvodil: "Je jasné, že skupiny rowdies jsou organizované. Je třeba zlepšit organizační práci a snažit se vůdce identifikovat." K tvrdosti zásahu řekl: "Nevylučuji, že některý z osmdesáti nasazených příslušníků pohotovostního policejního sboru udeřil silněji nebo udeřil i toho, kdo si to nezasloužil. Většinou to bývá tak, že při hromadném útěku nejvíc dostanou ti nejnevinnější." Ladislav Polka připomněl, že fanouškové byli několikrát v maďarštině i slovenštině upozorněni, že se chystá zákrok a že tedy "ti slušní měli čas odejít". Fámy o tom, že byli nasazeni i psi bez náhubku, jednoznačně zamítl. Jak uvedl, je nasazení psa bez náhubku možné jen v případě, že pachatel trestného činu útočí. "Je ovšem pravda, že se jeden služební pes poté, co byl jeho psovod omráčen lahví od šampaňského, zbavil náhubku a vzápětí pokousal dva policisty a jednoho maďarského fanouška," dodal L. Polka. 
caption TADEUSZ KANTOR - vlevo, nahrbený nad školními lavicemi - při představení legendární Zemřelé třídy 
news Dvakrát více za benzín RUSKO: Dvakrát více za benzín Moskva - Patnáct rublů stojí od včerejška v Moskvě litr benzínu, za super se pak žádá 17 rublů. Ve srovnání s cenami ostatního zboží, především potravin, je to i při ruských platech přijatelné. Přesto však je to dvakrát více, než se za benzín dávalo dříve. Ceny benzínu byly zvýšeny na základě výnosu prezidenta Borise Jelcina z minulého týdne, jímž umožnil další zvýšení cen ropy a jiných energetických surovin. Ačkoli nyní na vnitřním trhu stojí tuna ropy 4000 až 5000 rublů (pět až šest dolarů za barel), je to stále o dost méně, než stojí ropa na mezinárodních trzích. 
news Ulehčení i rozpaky nad nedělním výsledkem FRANCOUZSKÉ "OUI": EVROPSKÝ VLAK MŮŽE JET DÁL Bonn - S ulehčením přijali němečtí politikové kladný výsledek francouzského referenda k maastrichtským dohodám o Evropské unii. Přesto je však v jejich reakcích znát rozpačitost nad vysokým počtem odmítavých hlasů. Kancléř Helmut Kohl spatřuje v pozitivním, byť jen těsném souhlasu Francouzů "nový impuls" evropského sjednocovacího procesu. Německu nyní jde o to, aby maastrichtské dohody vstoupily podle plánu v platnost. Ministr zahraničí Klaus Kinkel hovořil o "úlevě", která je pociťována po nedělním hlasování ve Francii. Výsledek ukazuje, že "evropský vlak jede dál", řekl šéf spolkové diplomacie. Za "žádný důvod k triumfu" nepovažuje těsný souhlas Francouzů ministr financí Theo Waigel. Výkyvy na světových finančních trzích v posledních dnech podle něj znejistily občany řady zemí, stejně jako i ve Francii. Americký prezident George Bush včera uvítal výsledek francouzského referenda o maastrichtské smlouvě o Evropské unii a uvedl, že tento krok Francie je "krokem směrem k integraci, který jsme již dlouho podporovali". V interview Hlasu Ameriky přivítal včera ministr zahraničí ČSFR Jozef Moravčík schválení maastrichtské dohody ve francouzském referendu. Předseda komise Evropského společenství (ES) Jacques Delors v reakci na výsledky nedělního francouzského referenda k maastrichtské smlouvě rozhodně odmítl nové projednávání tohoto dokumentu. Maďarské ministerstvo zahraničních věcí vydalo včera v Budapešti prohlášení, v němž uvítalo výsledek francouzského referenda k maastrichtským dohodám. Vládní představitelé Belgie, která jednoznačně patří do tábora největších stoupenců Evropské unie, přijali výsledek referenda v sousední Francii o maastrichtské smlouvě realisticky s poukazem na to, že na cestě evropského sjednocování zbývá ještě mnohé udělat. Britský ministr zahraničí Douglas Hurd prohlásil včera, že struktura maastrichtské smlouvy bude muset být po dánském a francouzském referendu pozměněna. Podle jeho slov to však neobnáší nové projednání textu smlouvy. Dánští političtí činitelé považují těsný výsledek francouzského referenda o Maastrichtu za ideální. Naši partneři by teď měli chápat lépe než předtím, že Dánsko má svůj pohled na smlouvu, řekl premiér Poul Schlüter. Maastrichtská smlouva nemůže vstoupit v platnost, dokud ji všech 12 členských zemí Evropského společenství nepodepíše. Nemůže proto vstoupit v platnost před 1. lednem, tedy dříve, než budou podmínky Dánska projednány, řekl Schlüter. 
review Příběh Brita v iráckém zajetí DŮKAZ O BRUTALITĚ REŽIMU HUSAJNA Londýn - "Rány gumovým řemenem způsobují ostrou, pronikavou bolest, ale rány dřevěnou palicí a obušky přivádějí člověka k šílenství," vzpomíná v knize "Sestřelení tornáda", která v těchto dnech vychází v Londýně, britský pilot John Peters. Napínavý příběh vypráví o pilotovi a jeho navigátorovi, jejichž letadlo bylo sestřeleno několik hodin po vypuknutí války o Kuvajt 17. ledna 1991 a oba padli do iráckého zajetí, kde strávili plných 47 dní. Po týdnu fyzického a psychického mučení byli nuceni vypovídat před iráckými kamerami. Jejich pokořující televizní vystoupení, které obletělo celý svět, bylo označeno za symbol brutality režimu Saddáma Husajna. 
news Česká ekonomika je na vzestupu "Výpadek příjmů však dosahuje proti prvnímu pololetí osm miliard korun," konstatoval Ivan Kočárník. Nejvážnějším problémem příjmů je nízký výnos daně z obratu. Obdobná situace je i u daní a odvodů ze zisku. Proto, jak informoval ministr Kočárník, vláda ČR připravuje snížení všech regulovaných kapitol státního rozpočtu o zhruba 9.5 miliardy korun. Kabinet Václava Klause navrhne také změnu zákona o státním rozpočtu, která bude zaměřena na snížení dotací do rozpočtů měst a obcí. "Největším problémem je neplnění příjmů z daní z obratu a z mezd," uvedl ve zpravodajské zprávě poslanec Tomáš Ježek (ODA). Zdůraznil, že v této situaci je nesporný faktor daňových úniků. Česká národní rada vzala na vědomí zprávu vlády ČR o vývoji rozpočtového hospodaření ČR v prvním pololetí 1992. Požádala vládu ČR, aby urychleně přijala opatření, která zlepší situaci v příjmové části státního rozpočtu, především ve vybírání daně z obratu. Vláda má také na příští schůzi předložit návrh na změnu státního rozpočtu v letošním roce. 
invitation Dramata tohoto světa VÝSTAVA WORLD PRESS PHOTO VČERA OTEVŘENA V KAROLINU Když chlap pláče, to není jen tak. Jde do tuhého. Na fotografii Davida C. Turnleye pláče třiadvacetiletý americký seržant Ken Kozakiewicz nad smrtí svého kamaráda Andyho Alanize. Ostatky Andyho jsou v plastikovém pytli, u Kozakiewiczových nohou. Scéna je rámována stísněnou prostorou helikoptéry, která je odváží z bojiště v Perském zálivu. Turnley dostal za zmrazení tohoto výmluvného okamžiku ocenění za nejlepší fotografii roku 1991 v soutěži World Press Photo. Od včerejška je spolu s desítkami dalších vystavena v pražském Karolinu. Potřetí je v Praze přehlídka superfotografií, které od roku 1955 vybírá devítičlenná nezávislá porota. Ty nejzajímavější letošní se hodnotily během pěti únorových dní: ona devítka expertů musela zvažovat celkem 17887 snímků od 1607 autorů. To není málo. WPP si klade za jeden z cílů odrážet nejdůležitější události, které co nejvíce postihují atmosféru roku. Kde jsou ty časy, kdy si primát odnesl Stanislav Tereba za fotografii brankáře v dešti... psal se devětapadesátý. Vítězné snímky od té doby prakticky nikdy nebyly idylické, většinou zachycovaly a zachycují hrůzy válek, revolucí, pučů nebo přírodních katastrof. Stačí připomenout jen dva poslední ročníky. 1989: tank v čele kolony obrněnců na pekingském náměstí Nebeského míru se řítí na studenta. 1990: truchlící pozůstalí v Kosovu. Taková je realita a vyhnout se jí prostě nelze. Nicméně, stane-li se jednou ten zázrak a svět obletí fotografie s jiným než podobně tragickým vyzněním, bude to jasný signál, že časy se mění - k lepšímu. Prvenství Davida C. Turnleye je mimo jakékoliv diskuse. Turnley je v současnosti absolutní špička mezi fotoreportéry, jako přízrak se zjevuje všude, kde o něco jde. Bývá zpravidla u všeho první. Konkurenci měl tentokrát především v Sebastianovi Salgadovi (držitel Ceny Oskara Barnacka), členu elitní agentury Magnum, který přinesl seriál o partě kanadských specialistů snažících se uzavřít ventily od unikající nafty v Kuvajtu. To černobílé drama o důsledcích války je brilantní, nepatetickou ódou na lidské hrdinství. Stejné téma mapoval také Stéfane Compoint, jenž získal první místo v kategorii Lidé, o nichž se mluví (série) z francouzské Sygmy: opět hasiči, opět vrt. Jenomže přinesl snímky barevné. Podařilo se mu dokonale vystihnout boj člověka s živlem, Compointova kompozice je příkladná - na první pohled se člověku zdá, že je to nějaká expresívní malba. A tak bychom mohli pokračovat od fotografie k fotografii. Co snímek, to příběh. Pšenka po době zase vykvetla i pro Československo v podobě druhé nejlepší fotografie v kategorii Lidé, o nichž se mluví. Pavel Štecha fotografoval Václava Havla u slavného gotického obrazu od Mistra Theodorika. V Karolinu zůstanou všechny fotografie do 18. října, letos zhlédly výstavu desítky tisíc lidí v padesáti zemích celého světa. Dobře, že jsme mezi nimi. 
news OBROVSKOU POZORNOST poutá na výstavě Motor Show '92 v pražském Paláci kultury vůz Delta 99, který hodlá liberecká společnost Auto Delta prodávat za necelých sto tisíc korun. Jak jsme však včera zjistili, Delta 99 a praktiky jejích prodejců vzbuzují mnoho pochybností. Přestože Auto Delta již inkasuje více než padesátitisícovou vinkulační částku za zapsání do pořadníku, nepožádala dosud ani o homologaci svého vozu. 
caption SLOVENSKÝ PREMIÉR Vladimír Mečiar a jeho ministr zahraničních věcí Milan Kňažko se baví během třetí konference šéfů vlád Pracovního sdružení podunajských zemí v Norimberku 
sport Bitka na rozehrání "Nebylo to tak jednoduché, jak jsem si myslel. Cítil jsem každé střídání. Po čtyřech měsících poprvé na bruslích a hned tolik lapat po dechu...," kroutil hlavou ve středu večer ve Velkých Popovicích trojnásobný vítěz Stanley Cupu Jiří Hrdina. Utkání Popovic proti týmu rakouské ligy Kitzbühel EC znamenalo Hrdinův křest v novém působišti. Jeho první útok dal pět gólů ze šesti, centr sám si připsal dvě asistence. Měl to být přátelský zápas... Jenže - vedení Kitzbühelu 5:0 se otočilo na 5:6, Rakušané ještě vyrovnali, ale nervy už nevydržely. Časomíra se zastavila na 52.36, když se strhla hromadná bitka, po níž rozhodčí zápas ukončil. Jiří Hrdina jen flegmaticky přihlížel ze střídačky: "Škoda zápasu, na rozehrání se mi to líbilo." 
sport Přemluvená Suková Minulý týden, v době konání karlovarského turnaje tenistek, se poražená finalistka Helena Suková dostala na žebříčku WTA před Janu Novotnou a nakrátko se tak po půldruhém roce opět stala naší ženskou tenisovou jedničkou (nyní ji už Novotná opět přeskočila, podle pondělního pořadí WTA je 11. a Suková 13.). "Poslední dobou jsem si myslela, že před Novotnou patřím," říká Suková. "Jenže ona měla přece jen úspěšnější výsledky. Ale zrovna tohle není v mém tenisu to nejdůležitější. Spíš se snažím zlepšovat svou hru." Proč se Suková vlastně objevila v Karlových Varech? "Rozhodující bylo, že se docela dobře znám s panem Javorským ml., zástupcem firmy TGT Marketing, hlavním sponzorem turnaje. Už přes dva roky mě přemlouval, abych sem přijela hrát, ale pořád mi to nevycházelo. Podařilo se to až letos, protože zrovna vybyly dva týdny mezi velkými turnaji." Tedy pouhé přemlouvání, žádná kulatá sumička na ruku? "Vůbec ne, hlavní roli sehrály osobní kontakty." 
news Seznamy AA a FBIS Praha - Náměstek ředitele FBIS Stanislav Devátý včera potvrdil, že na únorovém celostátním sněmu Antikomunistické aliance (AA) FBIS použila zpravodajskou techniku, neboť odbor vnitřní bezpečnosti FBIS vyšetřoval únik tajných informací ze služby. "Zjištěné signály potvrdily, že jejich únik souvisí s příslušníky FBIS, kteří se angažovali v AA," uvedl S. Devátý v prohlášení, které včera předal ČSTK. Stanislav Devátý ve svém prohlášení konstatuje, že protiprávní činnost příslušníků FBIS se stala "nutně předmětem zpravodajského zájmu odboru vnitřní bezpečnosti", a dodává, že "nasazená zpravodajská technika byla zaměřena na konkrétní osoby s prokázaným vztahem k FBIS". 
news Památky v zájmu zlodějů Klatovy (hč) - Škody za více než 2.2 miliónu korun už letos způsobili na církevních památkách zloději, kteří vykradli 63 kostelů a kaplí v západních Čechách. Zatím poslední takový případ policie hlásí z Vřeskovic na Klatovsku, kde z kostelíku sv. Jana Křtitele dosud neznámý poberta odnesl dřevěné sochy andělů, kříž a další památky nejméně ve dvacetitisícových hodnotách. 
description SUDETŠTÍ NĚMCI A ČEŠI - KONEC KOEXISTENCE ZAMLČOVANÉ POHLEDY DO NEDÁVNÉ MINULOSTI SUDETŠTÍ NĚMCI A ČEŠI - KONEC KOEXISTENCE Přelom 20. a 30. let našeho století se stal ve vnitropolitickém životě Československa hned v několika ohledech okamžikem zvratu. Kořeny tohoto zvratu měly ovšem hlubší příčiny, především velkou hospodářskou krizi. Její důsledky se projevily nejprve v drastickém dopadu na sociální postavení velkých skupin obyvatelstva, odrazily se i v radikalizaci jejich politických názorů a promítaly se pak nepříznivě do všech oblastí fungování politického systému. Přirozeně všechny tyto problémy se ve složité národnostní struktuře Československa promítly i do vztahů mezi jednotlivými národnostními skupinami a do vztahu některých z nich vůči státu. Všeobecně rostl nacionalismus, který ohrožoval stabilitu režimu a ve spojení s mezinárodně politickou situací nakonec způsobil i zhroucení a zánik první Československé republiky. Ve vztahu sudetských Němců a Čechů šlo vlastně o konečnou fázi jejich staleté, byť mnohdy problémové, ale přece jen vcelku prospěšné koexistence. AŽ DVOJNÁSOBNÁ NEZAMĚSTNANOST Koncem 20. let převládl v politickém životě Němců žijících v českých zemích pozitivní proud, který přivedl tehdy nejsilnější německé strany Svaz zemědělců (1926) a německou sociální demokracii (1929) do vládní koalice. Německá křesťanskosociální strana lidová byla sice po parlamentních volbách z roku 1929 z vlády vytlačena, lépe řečeno nezbylo na ni při stranickopolitických kombinacích místo, nepřešla však zpět ke zcela nepřátelským postojům vůči státu. Tak se rýsovaly další perspektivy sbližování v česko-německých vztazích. Žádná z obou národních reprezentací si však neuvědomovala křehkost těchto vztahů a nebyla připravena obezřetněji a citlivěji tuto vazbu chránit a rozvíjet. Náraz hospodářské krize byl příliš krutý a řešení jejích důsledků vyžadovalo oboustrannou vůli a oběti. Jak známo, velká hospodářská krize počátku 30. let zasáhla československou ekonomiku i ve srovnání s jinými průmyslovými státy mimořádně intenzívně. Odhaduje se, že průmyslová produkce poklesla téměř o 40 procent. Zároveň se však projevila i krize v zemědělství, v dopravě, ve finanční sféře apod. Ovšem nejsilněji byla postižena exportní průmyslová odvětví, jako jsou porcelánky, sklárny, textilky. A ty byly ve větší míře soustředěny v pohraničních oblastech českých zemí, obydlených v převážné míře právě sudetskými Němci. Vliv krize tam byl mimořádně tíživý. Dobové statistiky, i když ne vždy úplné, uvádějí až dvojnásobnou míru nezaměstnanosti ve srovnání s oblastmi vnitrozemskými, kde žilo převážně české obyvatelstvo. Kromě toho přírodní poměry způsobovaly, že s výjimkou jižní Moravy byly v pohraničí obtížnější podmínky pro zemědělskou výrobu. To vznikající problémy jen násobilo. PŮDA PRO POŽADAVEK SEBEURČENÍ Rozdíly v materiálních podmínkách života vedly k nespokojenosti a k novému zostření vztahu sudetských Němců k Čechům a k československému státu. Vláda přitom měla jen minimální možnosti, jak tuto situaci řešit, a bohužel neměla ani koncepci hospodářské politiky, která by vedla k vyrovnání nejkřiklavějších disproporcí. To silně problematizovalo postavení německých politických proudů ochotných spolupracovat na půdě republiky, snižovalo jejich vliv na německé obyvatelstvo a naopak dávalo prostor pro regeneraci a nový nástup stran, které stály už od roku 1918 na nepřátelských pozicích vůči státu. Šlo o Německou nacionálně socialistickou stranu dělnickou (DNSAP) a Německou nacionální stranu (DNP). Tyto dvě strany požadovaly sebeurčení sudetských Němců, úzce spolupracovaly s nacionalistickými proudy v Rakousku a nacházely stále vydatnější oporu v rychle rostoucím nacistickém hnutí v sousedním Německu. To bylo pro budoucnost Československa zvlášť nebezpečné. Kromě jiného měly obě strany široké zázemí v řadě tělovýchovných organizací s paramilitaristickou strukturou, jako byl např. Svaz německých turnerů apod. V průběhu roku 1932 na sebe upozornila organizace Volkssport, jež v mnohém napodobovala oddíly SA, které byly ozbrojenou částí Nacionálně socialistické strany Německa (NSDAP) vedené Adolfem Hitlerem. Čs. úřady se tehdy rozhodly proti nebezpečnému růstu antidemokratických hnutí, v jejichž programu bylo navíc sjednocení všech Němců v budoucí třetí říši, zasáhnout a zakázaly činnost Volkssportu a Nacionálně socialistického studentského svazu. V procesu proti oběma organizacím jim byla prokázána činnost namířená proti republice, spolčování se zahraničními organizacemi obdobného charakteru a shromažďování zbraní a sil k uskutečnění plánu na odtržení. S HITLEROVOU PODPOROU Koncem ledna 1933 uchvátil Hitler v Německu moc. To byl silný impuls pro oživení sudetoněmeckých nacionalistických proudů. Tehdy se všeobecně zhoršily československo-německé vztahy a ani úsilí ministra zahraničí Edvarda Beneše nevedlo k jejich zlepšení. Ostatně agresívní cíle nacistického Německa k tomu nedávaly možnosti. Sudetoněmecké nacionalistické organizace se od té doby staly nástrojem státní politiky hitlerovského Německa. Množily se i případy přímého vměšování do vnitřních záležitostí republiky - od diplomatických nót přes otevřenou kritiku čs. politiky v říšskoněmeckém tisku, kontrolovaném nacisty, a ve vystoupeních oficiálních politických činitelů až po organizování záškodnické činnosti vrcholící politicky motivovanými vraždami německých emigrantů, kteří se uchýlili do Československa. Do vraždy profesora Lessinga byli zapleteni sudetoněmečtí nacionalisté, vraždu inženýra Formise organizovali přímo němečtí agenti. Spojení sudetoněmeckých stran s protičeskoslovenskou politikou sousedního Německa bylo natolik zřejmé, že čs. orgánům umožnilo provést některá protiopatření. Především se chystal zákaz činnosti obou nacionalistických stran - DNSAP a DNP. Jejich vedení však nezůstávalo pasivní a připravilo si novou organizační základnu pro přežití. Aktivistům německých občanských stran doporučilo, aby své organizace zrušili a spolu s nacionalistickými proudy vytvořili jednotné, navenek nepolitické seskupení. Německý Svaz zemědělců odmítl okamžitě, k němu se připojili křesťanští sociálové. Německá sociální demokracie v Československu zůstávala mimo tento sjednocovací proces. 
survey Ruská nostalgie po socialismu PŘED GORBAČOVEM SE PRÝ ŽILO LÉPE Moskva - Osmdesát procent Rusů je přesvědčeno, že se jim před začátkem Gorbačovovy přestavby žilo lépe než dnes, pro 67 procent je socialismus ještě stále přitažlivý a téměř polovina ruských občanů má pozitivní vztah ke Stalinovi. Vyplývá to z průzkumu veřejného mínění, který včera otiskl list Moskovskaja Pravda. Zatímco na podzim loňského roku s tvrzením, že "Stalin byl velký vůdce", souhlasilo jen 28 procent dotázaných, letos v létě již 49 procent. List zdůvodňuje tento znepokojivý trend tím, že ruské vedení se sice zřeklo paternalismu vůči občanům, ale nevytvořilo jim takové podmínky, aby mohli samostatně řešit osobní problémy. U lidí zvyklých na jistotu a zabezpečenou budoucnost, i když nepříliš radostnou, proto přirozeně roste nostalgie po minulosti. Podle průzkumu s tvrzením, že "socialismus má nesporné přednosti", zcela souhlasí 35 procent dotázaných a "spíše souhlasí" 32 procent dotázaných. Jen deset procent účastníků průzkumu tuto tezi naprosto odmítá. 
collection Moskva a Riga se nedohodly na odsunu Jurmala - Moskva a Riga se nedohodly na datu konečného stažení vojsk bývalé sovětské armády z lotyšského území. Agentury s odvoláním na vedoucího ruské delegace na rozhovorech s Lotyšskem S. Zotova upozornily, že Lotyšsko požádalo o zařazení této otázky do programu nynějšího Valného shromáždění OSN. Rusko-lotyšské rozhovory o stažení jednotek bývalé sovětské armády skončilo ve středu v lotyšském letovisku Jurmala. Vo-van-Kiet vietnamským premiérem Hanoj - Dosavadní vietnamský premiér Vo-van-Kiet byl zvolen na další pětileté období předsedou hanojské vlády. Ekonomický reformátor Vo-van-Kiet byl zvolen tajným hlasováním v Národním shromáždění včera ráno. Na funkci premiéra byl jediným kandidátem. Ve středu zvolil parlament na svém prvním zasedání od červencových voleb vojáka z povolání Le-duc-Anha (72) prezidentem. Funkce prezidenta byla obnovena po více než deseti letech. Dalajláma terčem atentátu v Rusku? Ulan - Tibetský dalajláma, který je na návštěvě v Rusku, včera musel přerušit setkání s představiteli inteligence Burjatské republiky v Ulan-Ude, protože mu dosud neznámý pachatel pohrozil pumovým atentátem. Mužský hlas telefonicky oznámil, že ve čtvrté řadě sálu, kde se schůzka konala, je umístěna bomba, která může explodovat. Pracovníci bezpečnosti sál vyklidili. Burjatské bezpečnostní orgány zatím nepotvrdily, zda nálož skutečně objevily. Peruánská Světlá stezka stávkovala Lima - Stávka, kterou na včerejšek vyhlásila v andské oblasti Ayacucho teroristická organizace Světlá stezka na protest proti zatčení jejího vůdce Abimaela Guzmána, široce zasáhla tuto oblast, která je de facto povstalci ovládána. Veřejná doprava ve správním středisku Ayacuchu (350 kilometrů jihovýchodně od Limy) vůbec nefungovala. Kolem 70 procent stánků na tržištích zůstalo zavřeno a také většina obchodů dopoledne neotevřela. 
comment Evropské sjednocení může Švýcarsko bolet Švýcaři jsou národ, který si potrpí na referenda. Ústava jejich země je v tomto ohledu zřejmě jedinečná: vypsat referendum je vláda povinna pokaždé, když požadavek plebiscitu podpoří svými podpisy 100000 oprávněných voličů. V letošním roce je čekají hned dvě: 27. září a 6. prosince. Obě, ať už přímo nebo nepřímo, souvisejí se společnou Evropou, konkrétně se vstupem Švýcarska do Evropského hospodářského prostoru (EHP). V nedělním hlasování se bude rozhodovat o tom, zda má tato alpská země vynaložit 14 miliard švýcarských franků na stavbu železniční trasy přes průsmyk sv. Gottharda a Lötschberg. Nová transalpská magistrála sice striktně vzato není součástí švýcarské dohody o EHP, jenž má být předstupněm k členství v Evropském společenství (ES), jak však prohlásil švýcarský ministr dopravy, bez magistrály "nebude smlouva o tranzitu s ES, a bez smlouvy o tranzitu nebude Evropský hospodářský prostor". Při jednáních s ES totiž Švýcaři slíbili, že zvýší svou tranzitní kapacitu. Do roku 1995 či 1996, kdy by se Švýcarsko mělo - hypoteticky - stát členem ES, by silniční síť už měla být částečně modernizována. Tunely, jeden přes průsmyk svatého Gottharda a druhý pod Lötschbergem, by však silniční přepravě značně ulehčily. Na první pohled by se tedy mohlo zdát zbytečné pořádat kvůli tomu referendum, zvláště když švýcarský rozpočet v letošním roce vykazuje deficit 3 miliardy franků. Celá otázka je ovšem složitější: Švýcaři totiž ještě nevědí, zda do Evropy vůbec chtějí, a zda tudíž vlastně není zbytečné rozšiřovat dopravní síť a ničit Alpy. Vláda se sice ke vstupu rozhodla, při loňských volbách však připravila vládní strany o spoustu voličů pravicová i levicová seskupení, která integraci odmítají. Jistý učitel podal dokonce letos v létě na vládu ke švýcarskému Ústavnímu soudu žalobu pro vlastizradu za to, že se uchází o členství v Evropském hospodářském prostoru. Logicky tedy bude konečnému rozhodnutí - zda vstoupit, či nevstoupit - opět předcházet referendum. To se bude konat 6. prosince - a výsledek zdaleka není jednoznačný. Pokud by totiž Bern smlouvu o EHP podepsal, znamenalo by to jen na federální úrovni změnu více než 60 švýcarských zákonů. Zvyklostem, jež platí v ostatní Evropě, by se navíc musely přizpůsobit i jednotlivé obce a kantony, které by pozbyly hodně ze svých pravomocí. Ba co víc: Švýcaři by s největší pravděpodobností přišli i o své právo vynutit si na vládě referendum nebo by se přinejmenším museli smířit s jeho radikálním okleštěním. I když stoupenci vstupu poukazují na to, že malé Švýcarsko nemůže dost dobře zůstat izolovaným ostrůvkem v srdci západní Evropy, která by navíc měla v budoucnu vedle Japonska a USA tvořit jedno ze tří center prosperujícího světa, oponují odpůrci sjednocené Evropy argumenty, které jsou pro spoustu Švýcarů neméně pádné. Operují tím, že Švýcarsko - země příslovečná svým přeopatrným postojem při udělování občanství - by muselo otevřít své hranice přívalu přistěhovalců ze všech koutů západní a možná i východní Evropy. Zatím má tento alpský stát jen asi tříprocentní nezaměstnanost a bez zahraničních dělníků by se v mnoha sektorech asi neobešel. Na druhé straně však patří k zemím s nejvyšším příjmem na jednoho obyvatele ( 50000 franků ročně) - a levné pracovní síly ze zahraničí ochotné pracovat načerno by bezesporu "zkazily ceny". Obdobné obavy mají i zemědělci a průmysloví výrobci, jejichž tradiční, ale poměrně drahé výrobky by asi jen těžko obstály v souboji s celoevropskou konkurencí. A stejně jako Němcům a Angličanům vadí pochopitelně i Švýcarům představa, že by jejich frank, synonymum pevnosti a stability měny, musel ustoupit ECU či nějaké jiné celoevropské měně. Velkou váhu mají ovšem i obavy z toho, že by se země helvetského kříže musela v budoucnu zříci své neutrality. Je však pravda, že na stát, který už bezmála dvě století stojí stranou evropských i světových konfliktů, mají Švýcaři překvapivě silnou armádu a ve službě v ní tráví také mnohem více času než leckteří jejich sousedé, již jsou členy NATO. Pro značnou část obyvatelstva se však neutralita stala jakýmsi ztělesněním švýcarské nezávislosti a samostatnosti. Friedrich Dürrenmatt o svých krajanech prohlásil, že ve svém vztahu k neutralitě jsou jako "panna, která si chce vydělávat v bordelu, a zůstat přitom cudná". A ze stejně neřešitelného dilematu, tentokrát v otázce "Evropa ano, či ne", bude spoustu Švýcarů bolet hlava i před prosincovým hlasováním. 
news Nesouhlas vyjádřili i představitelé KDS. Doporučuje je chápat jako soukromé premiérovo stanovisko. Podobný postoj zaujal i poslanecký klub KDS, který se výroky cítil nemile překvapen. Sám kritizovaný premiér ještě včera večer ke svému vyjádření pro Český deník řekl, že pouze vyjádřil přání, aby na obhajování svých názorů nebo ideologie měl on nebo "kdokoli jiný" ve sdělovacích prostředcích alespoň takový prostor, jakého se dostává katolické církvi. 
news Dráha se letos privatizovat asi nestihne Praha (jkl) - Privatizaci železničních tratí současná legislativa nebrání, tvrdí ministerstvo dopravy. Zároveň však ředitel odboru železnic ministerstva dopravy Vlastimil Hledík připustil, že do konce letošního roku se žádnou z tratí převést do soukromých rukou nepodaří. Každá privatizovaná trať musí být zařazena do seznamu privatizovaného majetku, který dosud spravují České dráhy. Seznam mají vypracovat České dráhy, posoudit ministerstvo dopravy a schválit vláda, a to ve druhé vlně privatizace. Soukromý zájemce musí zpracovat projekt, ministerstvo ho posoudí ve veřejné soutěži nebo přímým prodejem trať privatizuje. Vlastimil Hledík řekl, že ministerstvo dopravy předložilo vládě návrh seznamu železničních tratí určených k privatizaci. Tyto trati jsou zatím tři: ze Šumperka do Koutů nad Desnou v délce 19 kilometrů, tříkilometrová odbočka z Petrova nad Desnou do Sobotína a úzkorozchodná trať z Jindřichova Hradce do Nové Bystřice dlouhá 33 kilometrů. O privatizaci všech těchto tratí je podle Hledíka zájem. "Zatím všechny zájemce neevidujeme, protože seznam ještě nebyl schválen," řekl ředitel Hledík. Podle něj chce ministerstvo na uvedených třech tratích ověřit, jak bude nestátní přeprava po železnici fungovat a případně do soukromých rukou převést další úseky železniční sítě. Každopádně by si však stát měl ponechat rozhodující tratě. Někteří železničáři se obávají, že soukromníci budou chtít jen vydělat peníze a nebudou udržovat tratě. Podle Vlastimila Hledíka České dráhy mohou ve smlouvě novému provozovateli stanovit, že musí provozovat a udržovat dráhu, zajišťovat bezpečnost a plynulost železniční dopravy. 
news Slovenské IPF patrně nestihnou vydat akcie Bratislava - Je více než pravděpodobné, že žádná investiční společnost nebo fond nestihne zákonem stanovený termín na vydávání akcií. Uvedl to včera člen představenstva Asociace investičních společností a investičních fondů na Slovensku (AISIF) Igor Rintel. Základním problémem je podle něho absolutní nefunkčnost podnikových registrů, zejména bratislavského. Neschopnost státní správy fyzicky zvládnout existující nápor je podle něj pravou příčinou, že lidé nebudou moci obchodovat se svým majetkem možná až do konce roku. 
news Výpisy si vyzvedlo přes milion akcionářů Praha (jd) - Výpis z účtu majitele cenných papírů si na registračních místech do konce června vyzvedlo 1074000 z celkového počtu zhruba 1.9 milionu individuálních investorů. Oznámili to včera představitelé Střediska cenných papírů a Centra kupónové privatizace. Tím byla podle jejich názoru pro individuální investory prakticky ukončena první vlna kupónové privatizace. Ti individuální investoři, kteří si výpisy nevyzvedli osobně, je obdrží v průběhu července prostřednictvím pošty. Pokud se doklad nedostane do vlastních rukou adresáta, bude nejprve uložen po dobu 15 dnů na poště v místě jeho bydliště. V případě, že si jej investor v průběhu této doby nevyzvedne, výpis bude vrácen zpět do Střediska cenných papírů a po 31. srpnu 1993 skartován. Investor tím ovšem své akcie neztrácí - rozhodující je zápis na účtu ve středisku. Pro získání nového výpisu bude však muset využít placené služby Střediska cenných papírů. Investoři, kteří investovali prostřednictvím investičních privatizačních fondů, si na výpisy budou muset počkat ještě minimálně 2 až 3 měsíce, než IPF vydají vlastní akcie. 
overview Ceny pohonných hmot ve vybraných státech Stát SUPER Kč NATURAL Kč Bulharsko 11 leva 12.10 11 leva 12.10 
review Mozart po večeři Udělat v pražském Stavovském divadle z Mozarta kabaret by nebyl hřích - pokud by se ovšem hrálo a zpívalo na úrovni nejslavnějších světových scén. Opera Mozart, která tu ve středu v premiéře uvedla Mozartovu operu COSI FAN TUTTE, však ani po třech letech existence nemůže nabídnout víc než chatrnou uměleckou úroveň - rozjetý orchestr a nevyzrálé hlasy, v těžkých partech logicky selhávající. Neprovozuje moderní hudební divadlo, nýbrž degraduje Mozartovu hudbu na pouhý kulisový doprovod k mnohdy samoúčelným jevištním skopičinkám. Nehraje pro milovníky opery, ale pro turisty, které na představení svezou cestovní kanceláře rovnou od večeře. 
news Kovářovi vytýkali, že zneužil lustrační dokumenty strany Praha (bas) - Někteří členové ODS vytýkali Jiřímu Kovářovi, že ve funkci místopředsedy strany zneužil lustrační materiály volebních kandidátů ODS. Na loňském kongresu ODS obvinil předseda kontrolní a revizní komise Richard Mandelík Kováře, že rozeslal sérii anonymních dopisů obviňujících předsedu parlamentního klubu ODS Jiřího Honajzra ze spolupráce se Státní bezpečností. Jiří Kovář poté nebyl zvolen místopředsedou ODS. Touto záležitostí se zabývaly smírčí výbor a kontrolní a revizní komise ODS. Z dokumentů, které jsme získali ze zdroje blízkého vedení ODS, vyplývá, že obvinění o zneužití lustračních materiálů Kovářovi prokázáno nebylo. Předseda kontrolní a revizní komise ODS Richard Mandelík 29. června 1993 prohlásil, že komise neobjevila nic, co by prokazovalo souvislost mezi činností Kováře a rozesíláním anonymních dopisů o Honajzrovi. Prohlášení má písemnou formu a je podepsané Mandelíkem i Kovářem. Smírčí výbor ODS dospěl rovněž 29. června 1993 k závěru, že mu podle stanov ODS nepřísluší oprávnění rozhodovat o tom, zda Kovář svým postupem překročil nebo porušil usnesení výkonné rady ODS z 19. května 1992, které mu ukládalo shromáždit lustrační materiály kandidátů. Pouze výkonná rada, která toto usnesení přijala, měla v pravomoci výklad nebo eventuální zpřesnění tohoto usnesení, což však ve svém funkčním období neučinila. Smírčí výbor konstatoval, že závěry kontrolní a revizní komise, že Jiří Kovář překročil rozsah tohoto zmocnění, nemohly problém vyřešit a vůli výkonné rady nahradit. Výkonná rada ODS nakonec 1. července vyjádřila nesouhlas s dalším setrváním Jiřího Kováře ve funkci vedoucího Úřadu vlády a doporučila premiérovi Václavu Klausovi, aby vládě navrhl jeho odvolání. Jiří Kovář zůstává i nadále předsedou oblastní rady ODS v Hodoníně. Člen výkonné rady ODS Karel Klanica včera v Brně řekl, že výkonná rada sice doporučila odvolání Kováře z funkce šéfa Úřadu vlády, nezabývala se ale jeho působením ve stranických funkcích. 
sport Šrejbra zradila záda Poděbrady (čen) - Nejen s prvním nasazeným Dosedělem, ale také s bolestí zad marně bojoval Milan Šrejber ve čtvrtfinále tenisového turnaje Tuzex Centrum Cup. "Soupeř byl o třídu lepší, já navíc ve druhém setu fyzicky odpadl," řekl bývalý daviscupový reprezentant ke své prohře. Šrejbrovu úspěšnou kariéru ocenila Česká tenisová rada předáním broušené vázy na večeru u příležitosti 100 let českého tenisu. Dalšími obdarovanými byli bývalí reprezentanti Jiří Hřebec s Pavlem Kordou a také Josef Řehák, předseda tenisového svazu v letech 1968-69. Jak všichni čtyři shodně prohlásili, do lázeňského města přijeli vyzváni mottem turnaje "Kdo nebyl v Poděbradech, nemá rád tenis". Výsledky - čtvrtfinále, muži: Doseděl - Šrejber 6:3, 6:0, J. Novák - Luxa 6:3, 6:2, Trněný - Forgacz 6:2, 6:4, Ulihrach - Bulant (2) 6:3, 6:4, semifinále, ženy: Lásková - Kumbárová 7:6, 3:6, 6:3, Němečková - Holubová (2) 6:4, 7:6. 
caption Americký překážkář Kevin Young zaběhl na atletickém mítinku v Lausanne letošní nejlepší čas na 400 m př. 
collection všimli jsme si JAKO DÁNOVÉ Fotbaloví žáci FC Zlín svým nečekaným vítězstvím ve 37. ročníku proslulého turnaje v Přelouči napodobili věrně reprezentanty Dánska z mistrovství Evropy 1992. Tehdy byla Jugoslávie z účasti vyloučena a jako náhradník povoláno Dánsko. A ono se stalo mistrem Evropy! Žáci FC Zlín se totiž také dostali na turnaj jako náhradníci, až poté, kdy Hradec Králové odřekl. Svěřenci trenéra Josefa Fröhlicha zanechali velký dojem a na rozhodující gól útočníka Švancary ve finále proti Baníku, kdy dlouhým sólem obešel vše, co mu stálo v cestě, se bude v Přelouči dlouho vzpomínat. (šá) LÁZEŇSKÉ INTERMEZZO Fotbalisté Slavie si pozvali v sobotu svého dalšího soupeře v Interpoháru, VfB Lipsko, do Poděbrad. Nepočítali ovšem s jeho vlajkonoši, kteří dorazili do lázní už v poledne s nijak léčebnými úmysly. Ba naopak. Zahaleni do klubových barev došli na stadión už značně "unaveni" a v průběhu zápasu se zatoulali až do hřiště. Tři přítomní policisté s nimi měli značnou práci, zvlášť když se přiblížili "na pomoc" vlajkonoši Slavie. Chvilku se nehrálo, výzva rozhlasem v perfektní němčině pomohla. Lázeňský fanoušek tak zažil velký fotbal se vším všudy. (šá) 
description Sklářská firma zajišťuje lékaře Suchdol nad Lužnicí (ria) - Zřizovatelem jediného zdravotního střediska v Suchdole nad Lužnicí je od letoška akciová společnost Skloform Nová Ves nad Lužnicí, která vlastní závod na výrobu sklářských forem. Společnost zaměstnává praktické a zubní lékaře, sestry i laboranty a má uzavřenou smlouvu s pěti zdravotními pojišťovnami, takže středisko může poskytovat služby obyvatelům celého příhraničního regionu. Skloform chce moderním vybavením stomatologické laboratoře přilákat zákazníky z Rakouska, pro něž jsou dentistické úkony v České republice finančně výhodné. Skloform, ryze česká akciová společnost, předběhl záměr vybudovat soukromé stomatologické zařízení v Českých Velenicích s rakouskou kapitálovou účastí. 
essay Jak čtenář detektivek trpí nad denním tiskem Vražda spáchána, mrtvola nalezena, detektiv povolán, stopy ohledány, mozková kůra potýrána, zahradník odhalen. Na takový postup je zvyklý čtenář detektivních románů. Jinak - a řekněme hned, že mnohem hůře - je na tom čtenář denního tisku. Dejme tomu, že se dočte o amerických veteránech války v Perském zálivu. Mají zdravotní potíže a chtějí od vlády náhradu. Následuje sdělení našich armádních oficiálů, že u nás se veteránům z perské války naopak daří skvěle. To je druhá kapitola. V třetí kapitole vystoupí sami naši veteráni. Nejen, že se jim nedaří skvěle, nýbrž bídně, protože se nadýchali otravných plynů, z čehož hubnou, plešatějí a ztrácejí zuby. Zápletka se mile uzlí. Čtenář si pošušňává na líčení tajné zprávy určené Pentagonu o otravných plynech vystopovaných našimi chemiky v kuvajtském ovzduší. Zpráva, jak se zdá, ututlána - kým a kde? Na genštábu v Praze-Dejvicích? Nebo přímo v Pentagonu? Zdá se, že nastává finále pro detektiva s dýmkou a rozuzlení bude brzy následovat. Chyba lávky, a co se zdá, je sen. Chudozubým prý chyběly zuby už před tím, než do války jeli! O žádných tajných zprávách nevědí nic ti, kdo je běžně utajují ať už v Dejvicích, nebo v Pentagonu. O plynech v Kuvajtu nikdy nikdo neslyšel, kromě těch, kterým prý padají zuby, avšak po přepočítání se zdá, že je měli přinejmenším předvypadané. Zklamaný ze zpackané zápletky ovšem bude ten, kdo nesleduje denní události průběžně. Právě doznívající celní aféra také patří k tomuto druhu vypravěčství v bludném kruhu. Z poslanců pašujících auta pro kamarády a konve na mléko bůhví komu se stali mužové úzkostlivě dbalí zákona, ovšem ten zákon je špatný; nutno ho opraviti, k čemuž došlo v tom smyslu, že ve výsledku je stejný jako ten dřívější, s tím rozdílem, že konev na mléko budiž napříště v bedně. Ale abych byl přece jen spravedlivější. V této druhé z citovaných detektivek všedního dne se přece jenom přišlo na skupinu lidí označitelných za viníky. Už ve dnech, kdy hlava parlamentu Milan Uhde získal onen pověstný seznam, o němž pak prohlásil, že ho sice má po ruce, ale ani očkem do něho nepohlédne, se proslýchalo, že automilní poslanci clo platit chtěli, avšak jejich žadonění zůstalo oslyšeno celníky. Takže ti nakonec za všechno mohou. Místo aby clo od poslanců vymáhali, říkali jim "jen jeďte, jen jeďte". A nedosti na tom. Proclívají liknavě i občany druhé kategorie, tedy ne-poslance, čímž odírají státní kasu o miliardy. Nebýt té příznivé okolnosti, že se v ní občas najde zapomenutých deset miliard, byli bychom kvůli celníkům možná už na kolenou. Pachatelem je tedy přece jen zahradník... omlouvám se, celník? Nejsem si vůbec jist, že to tak opravdu je. Jedno však tuším. Aniž bych chtěl malovat straky na vrbu, rýsuje se mi v mysli vidina příští oběti. Budu to já. Budete to vy. Budeme to my všichni, kdokoli pojedeme přes hranice. Vsadím se ve Fortuně sto k jedné, že budou clít a clít, až se hory budou zelenat, a proclí nám všechno - až po poslední krabičku sirek, převáženou v kapse nekryté imunitou. 
caption Do vyhloubených bazénů se nyní v Kolodějích vysazuje rákos, který vyčistí vodu 
news Sarajevu hrozí cholera a tyfus Sarajevo - Zatímco v zásobnících pár kilometrů od sarajevské nemocnice Koševo je ještě 75 tun nafty, nemocniční personál může operovat jen za denního světla a nástroje sterilizuje na obyčejných kamnech. Kvůli blokádě bosenských Srbů, kteří již týden nedovolují dopravit naftu dodanou OSN do města, může být hlavní lékařské středisko Sarajeva zavřeno každým okamžikem. "Sarajevo stojí nyní před bezprostředním kolapsem toho, co ještě vůbec zbylo ze zdravotnické infrastruktury," zdůraznil včera doktor Hiroši Nakadžima, generální ředitel Světové zdravotnické organizace (WHO). Dodal, že za situace, kdy chybí úcta k tomu, co tvoří alespoň minimum civilizovaného chování, hrozí katastrofa, "jakou Evropa a svět od druhé světové války nezažily". Lidé, kteří mají k dispozici pouze 2.5 litru vody na osobu a den, začínají pít vodu ze znečištěných zdrojů. Kdykoli může vypuknout epidemie cholery a tyfu. A přitom lékaři nemají v rukou nic, co by epidemii zabránilo. "Situace je velmi, velmi špatná," říká dr. Anadi Begič, šéflékař a jediný plastický chirurg, který ještě zbývá v nemocnici Koševo. "Zapínáme generátor pouze v těch případech, kdy jsou naši pacienti již blízko smrti." Dodávky topné nafty, potřebné pro nemocniční generátory, hlavní pekárnu a starý pivovar, odkud Sarajevané čerpali vodu, doslova vyschly. Aby se cisterny OSN dostaly do středu města, musí projet srbskými kontrolami. Modré přilby se přitom odvolávají na to, že jejich mandát jim neumožňuje použít sílu k prosazení průjezdu zásobovacího konvoje, a to přesto, že Sarajevo bylo prohlášeno OSN za jednu ze šesti "bezpečnostních zón". Pokračování na str. 8 
news Skupina G7 může do Bosny vyslat další vojáky OSN Tokio - Vedoucí představitelé sedmi nejbohatších průmyslových zemí světa (G7) se včera na svém tokijském summitu vyslovili pro rozšíření mírových operací OSN a prohlásili, že nepřijmou žádné urovnání války v Bosně, kterého by bylo dosaženo na úkor Muslimů. V přijatém politickém prohlášení dále kritizovali Írán, Irák a Libyi za porušování mezinárodních norem chování. Představitelé G7 do něj nakonec doplnili větu o ochotě vyslat do Bosny další vojáky. Ti by pomohli uskutečnit rezoluci Rady bezpečnosti č. 836, podle níž má být pro muslimské civilisty v Bosně vytvořeno šest útočišť, chráněných příslušníky mírových sborů OSN. Představitelé G7 vyzvali ke změně struktury Rady bezpečnosti. Jejím smyslem je pomoc Japonsku a Německu při vstupu do tohoto orgánu. Trvalým zastoupením v Radě bezpečnosti by oba státy získaly politickou moc, která by odpovídala jejich hospodářskému postavení ve světě. (Viz Německo a Japonsko... str. 8) 
invitation tipy Dnes Josef Suk: Asrael - Rozměrná pětivětá symfonie o smrti, inspirovaná úmrtím skladatelových blízkých, byla dokončena roku 1906. Skladba bohatá na melodiku, harmonii i instrumentaci, patřící k vrcholům Sukova díla, došla ve světě ocenění. Zásluhu na tom má i Rafael Kubelík, který Asraela natočil roku 1981 se Symfonickým orchestrem bavorského rozhlasu. Do své edice Velcí čeští dirigenti představují... tento snímek zařadil Panton. (vd) Skleněná louka: Máj (Ó králi, dobrou noc!) - Brněnské sdružení Skleněná louka uvádí v Praze na Divadelním ostrově do 15. července inscenaci, kterou z Máje a dalších textů K. H. Máchy připravil režisér J. A. Pitínský. Představení patří k těm, v nichž se Pitínskému daří hovořit s básníky jejich jazykem. Poezie ve spojení s výtvarnou stylizací masek, a loutek a přírodou na cípu Střeleckého ostrova vytvářejí neopakovatelnou atmosféru. Produkce začínají v 21.15 hodin. (zat) 
sport Profesionálové v K. Varech Karlovy Vary - Mezinárodní golfový profesionální turnaj Czech Golf Open začne na hřišti v Karlových Varech-Olšových Vratech tento čtvrtek. Čtyřdenní turnaj připravila PGA České republiky, Golfklub Karlovy Vary, PGT Marketing a Pro Art. Má být generální zkouškou na Super turnaj, který se do Karlových Varů připravuje na příští rok, a který budou organizátoři přihlašovat do nejvyšší kategorie s dotací 600000 marek. Na letošním turnaji má startovat v roli "jedničky" německý golfista Čejka, třetí nejlepší profesionální hráč Německa. Vítěz turnaje získá 18000, druhý 12000 a třetí 8000 marek. 
sport Pachatel zatím neznámý ŘEDITEL SK SLAVIA NEVÍ, KDO MU PŘISPÍVÁ DO KLUBOVÉHO ZPRAVODAJE... Praha (mn) - Článek, který pomlouvá Korbelovu Společnost SK Slavia-fotbal s r. o., a jenž je součástí Zpravodaje SK Slavia minulý čtvrtek na desátém pražském obvodu pokoutně vkládaného do Večerníku Praha, stále ještě nemá autora. Ředitel SK Slavia Praha pan Ammer údajně neví, kdo zmíněný článek psal, přestože Zpravodaj vydává orgán, jehož je ředitelem. "Bohužel, ředitel Ammer se k této záležitosti staví zatím velice liknavě, v pondělí nám už na druhé schůzce řekl, že autora onoho pamfletu nezná," říká Miloš Krucký, místopředseda fotbalového klubu SK Slavia Praha. "Jménem našeho klubu na panu Ammerovi požadujeme písemné vyjádření, protože hodláme podat trestní oznámení pro pomluvu. Pořád ale věřím, že ho nebudeme muset podávat na neznámého pachatele, a že autor pomlouvačných řádek se přece jen najde." 
news Nápor na hranici polevil Rozvadov (bar, ria) - Pokusy běženců ilegálně přejít přes tak zvanou zelenou hranici se Spolkovou republikou Německo v posledních dnech ve srovnání se začátkem července polevily. Česká pohraniční policie zajistila na 450 kilometrech hranice od Božího Daru až po Modravu od pátku do neděle 25 cizinců z třetích zemí. Němci vrátili za stejnou dobu zpátky do České republiky dalších 49 osob. Začátkem měsíce se průměrný počet zajištěných migrantů pohyboval mezi 70 až 80 denně. Mezi uprchlíky stále převažují občané zemí z balkánského poloostrova. Ze západočeského pohraničí nejsou hlášeny případy trestné činnosti cizinců. S přijetím novely azylového zákona posílila německá strana od 1. července ostrahu hranic. Každý uprchlík, který je Němci do 48 hodin po ilegálním přechodu zadržen, je okamžitě vrácen do České republiky jako do tak zvané bezpečné země. Tak byla vrácena i skupina Indů, která od nás přešla ilegálně do Německa. V závěru uplynulého týdne ji převzala na hraničním přechodu Strážný cizinecká policie. Všech 19 občanů Indie ve věku 18 až 22 let se prokázalo doklady na totožné jméno Singh. Se zákazem pobytu na našem území na tři roky a bezplatně vystaveným návratným vízem by do tří dnů měli Českou republiku opustit. Na oficiálních hraničních přechodech, kde Němci důkladněji kontrolují pasy, je provoz plynulý. Naši turisté jsou odbavováni průběžně bez čekání. 
news Hnutí důchodců vyjadřuje nespokojenost s valorizací Praha - Valorizace důchodů letos v březnu byla podle předsedy Hnutí důchodců za životní jistoty Josefa Koníčka nedostatečná. Kompenzovala 20procentní nárůst životních nákladů pouze z poloviny, a dostatečná nebude ani valorizace připravovaná na listopad 1993. "Z toho důvodu žádáme vládu, aby s námi jednala o zvýšení vyšším, než je 300 korun měsíčně," prohlásil Koníček. Hnutí se podle Koníčka zasazuje o novelizaci zákona "o zvyšování důchodů", podle které by měly být důchody valorizovány automaticky. Podle rozhodnutí vlády z 30. června by důchody měly být valorizovány v listopadu. Starobní důchody by měly vzrůst o pevnou částku 300 korun. 
topic_interv Očistná energie rockových meditací Tibetu Jsou čtyři a tvrdí, že minulý život prožili v Tibetu. Záblesky vzpomínek zakódovali do své hudby. Není to ale žádná ospalá meditace, spíše naopak, ubezpečuje zpěvák brněnské rockové skupiny Tibet Jiří Sekerák. Proč Tibet a zrovna u nás? "Inspirovala nás tibetská Kniha mrtvých, která je podle učení lamaismu jakýmsi souborem přípravy člověka především na smrt a potom na další životy, které přijdou. Inspiruje nás i grafický znak anglického vydání knihy. Symbolizuje koloběh a věčný návrat života. Další rovinou je fakt, že Tibet je domovem původního šamanského náboženství, které syntézou s tantrovým budhismem zrodilo současný lamaismus. Každý šaman pomocí rytmu a hudby vyzařuje určitou očistnou energii kolem sebe a dostává se do extáze. Náš úmysl je jednoduchý - chtěli bychom, aby energie, která z nás na koncertech vyzařuje, měla určitou očistnou roli." Posluchač a příznivec přesto, dovolím si tvrdit, nemůže současný život hodit za hlavu. Nenabízíte pouze extravagantnější únik z reality? "Cítíme to tak, že nás současnost určitým způsobem neuspokojuje. Naše texty o tom vypovídají. V první fázi pojmenovávají zlo, to, co nás štve. V rytmu dochází k jeho vymýtání. V tom je kus života. V dnešní čím dál zamotanější době si člověk potřebuje některé věci ujasnit. Očištění hledá i posluchač." Jak tvoří Tibet? "Kolektivně, spontánně. Text vychází z nálady, z pocitu přenést se přes problémy." Vedle inspirace duchovní jsme opomenuli inspiraci hudební. "Dneska je svět propojený, promíchaný, všechno se ovlivňuje navzájem. Někdo tomu říká americký sub-pop. Dvě kapely nás bezesporu ovlivňují - Red Hot Chilli Pepper a Pearl Jam. Není to však nic zavazujícího, máme dost věcí, které tuto muziku vůbec nepřipomínají. To, co posloucháme, je více méně druhotné." Je známo vaše spříznění s Bratrstvem: "Nehrozí" vám také tvorba v jiných uměleckých sférách? "Zatím nehrozí. Z jednoduchých důvodů. Nemáme prostor ani čas, všichni totiž pracujeme. Mám-li ovšem mluvit za sebe, trochu maluji a píšu. Je to otázka spíš životního postoje než nějaké kalkulace." Nebojíte se tržního tlaku, situace, kdy se ocitnete jinde, než jste původně chtěli? "Tvůrčí osobitost a samostatnost zaručí jen finanční zázemí. O kroky k tomuto stavu se pochopitelně snažíme. Podstatné je, abychom to drželi pod kontrolou a nesklouzli k něčemu, co by mohlo narušit ducha a smysl našeho počínání. Možná jsem idealista, ale zatím jsem nepřišel do kontaktu s typickým tvrdým byznysem. Až se do takové situace dostaneme, budeme potřebovat hodně zkušeností, jak se s tím vyrovnat. Každopádně bych se nechtěl dostat do situace, kdy bychom popírali sami sebe." 
description Czech Made na jeden rok Praha (han, dj) - Základní podmínkou pro udělení známky Czech Made je minimálně šedesátiprocentní český podíl na nákladech finálního produktu a podstatná změna charakteru výchozího materiálu během zpracování. Řekl to včera ministr průmyslu Vladimír Dlouhý. Výrobek také musí splňovat všechny obecně platné předpisy. Přihlížet se bude i k vlivu výrobku na životní prostředí a k zárukám stabilní kvality. Specifickým požadavkem bude srovnatelnost výrobku s domácími či zahraničními produkty dostupnými na trhu. Konkrétní podmínky pro jednotlivé druhy výrobku by měly určovat komise složené z odborníků a spotřebitelů. Značku Czech Made bude udělovat nevládní a neziskové Sdružení pro cenu ČR za jakost na jeden rok, v případě nedodržení požadované kvality je odvolatelná. První žádosti bude sdružení přijímat od 15. července. Čekatelská lhůta na propůjčení známky by neměla být delší než dva měsíce od podání přihlášky. Náklady sdružení budou hrazeny z poplatků stanovených na úrovni dvou promile objemu cen výrobků, které žadatel hodlá známkou označovat. 
caption Francouzský ministr zahraničí Alain Juppé na včerejší tiskové konferenci v Černínském paláci 
news Ekologické hnutí u Temelína Týn nad Vltavou (ria) - Pražské zastoupení německé nadace Heinricha Bölla zahájilo včera na náměstí v Týně nad Vltavou nedaleko jaderné elektrárny Temelín výstavu o možnostech energetických úspor. Využití obnovitelných zdrojů energie dokladuje i přeprava výstavy mikrobusem na bioplyn, který hradí výrobce lisů na produkty bioplynu Továrny mlýnských strojů Pardubice. Sousedství s Temelínem si vybralo také hnutí Duha pro svůj červencový tábor v Zálší. V těchto dnech v něm pobývá třicet mladých lidí. S peticemi proti dostavbě jaderné elektrárny už navštívili 22 okolních obcí. 
news Podezřelí z vraždy pražské podnikatelky jsou zatčeni Objednaná smrt přišla na šest set tisíc korun Praha (ina) - V souvislosti se zastřelením pražské podnikatelky a těžkým poraněním jejího manžela v pátek dopoledne v Praze 8 zatkla policie během víkendu celkem čtyři osoby. Osmačtyřicetiletou Irenu V. zastřelil do hlavy za bílého dne na ulici Petra Slezáka najatý zabiják Lukáš V. Dvaadvacetiletý vrah však svůj úkol zcela nesplnil, ačkoli tipoval vhodné místo i čas několik dní. Manžela podnikatelky se mu totiž výstřelem do hlavy z pistole ráže 7.65 mm podařilo "pouze" těžce zranit. K objednání fyzické likvidace obou manželů se přiznal třicetičtyřletý podnikatel ing. Rudolf K. Za jejich vraždu měl zaplatit šest set tisíc korun. Důvodem k vraždě byly finanční neshody, které podle našich informací dosahovaly sumy 10 milionů korun. Zprostředkovatelem vraždy byl dvacetiletý mladík Josef S., kterého policie rovněž zatkla. Lukáše V. obvinil vyšetřovatel z vraždy, další zatčené osoby se budou zodpovídat z napomáhání nebo přípravy k trestnému činu. Na všechny podal vyšetřovatel návrh na uvalení vazby. Jednoho ze zatčených mužů, který byl důvodně podezřelý z přípravy vraždy, však soudce propustil na svobodu. Podle vyšetřovatelů nelze vyloučit, že budou zatčeny další osoby, které byly do vraždy podnikatelky zapleteny. Na objasnění případu pracovalo od pátku nepřetržitě třicet policistů. 
news Poloanonymita hlasování končí Novela celního zákona, v níž sněmovna hlasy shromážděnými napříč parlamentními stranami schválila nedotknutelnost poslaneckých zavazadel, není jistě prvním ani posledním zákonem, u nějž by voliči rádi podrobili postoj jednotlivých zákonodárců bližšímu zkoumání. Ale tabulky, vypovídající o tom, jak poslanci nebo strany hlasovali, známé z Federálního shromáždění, se v tisku objevit nemohly. V českém parlamentu se totiž dosud hlasovalo jen zvednutím ruky, nikoli také stisknutím tlačítka, které by rozhodnutí zaznamenalo do počítače. Sečíst pouhým okem stranickou příslušnost zvednutých rukou bylo ve dvousetčlenné Poslanecké sněmovně nemožné. Oficiální záznam o tom, kdo jak hlasoval, neexistoval, s výjimkou případů, kdy sněmovna rozhodla o tzv. hlasování po jménech. Tehdy byl každý poslanec vyvolán a svůj verdikt vyslovil. Tento princip byl navrhován především u nejdůležitějších zákonů nebo tehdy, měl-li některý poslanec dojem, že by právě teď měla veřejnost vědět, jak je zastupována. U celního zákona však s hlasováním po jménech nikdo nepřišel. Práce na instalaci hlasovacího zařízení americké firmy DAKTRONICS do jednacího sálu Poslanecké sněmovny začínají tento týden. Od podzimu by měly odpadnout spory o regulérnost hlasování, zatím běžné při těsném součtu pro a proti. Tabulky, suše konstatující jeho výsledky, se objeví v novinách. 
news Ve Francii dražší benzín Paříž - Motoristé zaplatí ve Francii od včerejška za litr benzínu o 0.33 franku ( 1.80 Kč) více. Francouzská vláda totiž zvýšila daň z pohonných hmot ze 77.8 na 79.8 procenta. Litr olovnatého benzínu (95 oktanů) bude stát okolo šesti franků (asi 32.40 Kč), stejné množství bezolovnatého benzínu v průměru 5.5 franku (asi 30.50 Kč). Motorová nafta má být zdražena 21. srpna a bude se prodávat asi za 4.3 franku (asi 23.40 Kč). Ve Francii jsou pohonné hmoty levnější u čerpacích stanic méně známých firem (Antar, Avia) než u proslulých společností (Shell, Esso, Total). 
news Praha (man) - Úrokové sazby na mezibankovním trhu depozit (MBT), na němž si jednotlivé obchodní banky půjčují navzájem volné peněžní prostředky, klesají. U půjček na 14 dní, tři měsíce a jeden rok, znázorněných v grafu, činil pokles sazeb od počátku června 2 až 3 procenta. Snížení souvisí s větším množstvím peněz, jež se na MBT objevily po 10. červnu. K tomuto dni totiž Česká národní banka mj. snížila velkým bankám objem prostředků, které u ní musí mít povinně uloženy. Protože zdroje na MBT nakupují převážně menší banky, mělo by zlevnění sazeb působit na snížení úroků, za něž poskytují úvěry. 
news Divošské násilí u Johannesburgu Nová vlna násilí se vyvalila v sídlištích kolem Johannesburgu po minulém pátku, kdy bylo vyhlášeno datum voleb. Bezprostředním důvodem pro erupci nových násilností, jak se zdá, bylo přepadení pohřebního průvodu, který míjel v sobotu 3. července ubytovnu, kde žili převážně členové Svobodné strany Inkatha. Politické napětí před volbami, které se budou konat až v dubnu příštího roku, se začíná stupňovat už nyní a nabývá postupně takového rozměru, že stačí jen jiskra, aby došlo k velkému celonárodnímu požáru. 
news Irák riskuje svým chováním další útok amerických vojsk Irák riskuje další vojenský útok Spojených států poté, co inspektoři OSN opustili zemi, protože jim Bagdád znemožnil zapečetit dvě jaderné střelnice. Napsala to včera agentura Reuter. Americký ministr zahraničí Warren Christopher rovněž varoval, že západní spojenci mohou přistoupit k použití síly, pokud Irák nebude plnit rezoluce o příměří ve válce v Perském zálivu požadující mj. likvidaci iráckých zbraní hromadného ničení. 
news Návrh nové ruské ústavy byl schválen Moskva - Většina účastníků ústavní porady na včerejším čtvrtém plenárním zasedání v Moskvě schválila návrh nového základního zákona Ruské federace. Prezident Boris Jelcin ve včerejším projevu označil návrh za signál obnovy konstruktivní spolupráce mezi jednotlivými větvemi moci a poznamenal, že díky aktivní účasti řady lidových poslanců přestal být návrh ústavy pouze prezidentským či parlamentním a stal se společným. 
advice Na chybách se člověk učí Kdo šetří, platí za tři Byli jsme tři, kteří jsme získali malou továrničku na výrobu nábytku. Po roce jsme se rozhodli zakoupit určité zahraniční zařízení v ceně cca 300000 DEM. Kamenem úrazu se ukázala snaha mých dvou společníků ušetřit každou korunu. Šlo o řezací a frézovací hlavy. Měli jsme dvě možnosti. Buď je zakoupit od zahraniční firmy jako součást dodávky, tj. vyzkoušené a ověřené, nebo zkusit podobné od českého výrobce. Prosazoval jsem koupi celého zařízení včetně hlav od zahraničního dodavatele. Moji společníci v rámci "úsporného programu" přes můj nesouhlas prosadili koupi hlav českých. Jenže tuzemský výrobce dodal hlavy o čtyři dny později. Tím jsme museli zpozdit příjezd zahraničního technika. Při použití standardních hlav lze toto zařízení, které je číslicově řízené, seřídit a doladit během tří dnů, garantovaných a placených dodavatelem. Jelikož hlavy byly od tuzemského výrobce, nebylo možné použít známých a vyzkoušených hodnot, a tak bylo nutné postupovat metodou pokusu a omylu. Navíc vydržely jednu směnu, neboť poté byly dokonale tupé. Po každé směně jsme je museli ostřit. Po 14 dnech nepřetržitého dolaďování byl stroj již k použití. Úspora, vzniklá koupí našich hlav, se však změnila v pasivum, neboť technik seřizoval stroj místo tří dnů čtrnáct. Kvůli častějšímu broušení hlav vzrostly i náklady na provoz zařízení. Po půl roce to vypadá tak, že přece jenom asi koupíme originální hlavy. Ovšem ne již jako součást dodávky, ale zvlášť za vyšší cenu. Firma navíc získala pověst, že šetří na nepravém místě. Poučení: * Vždy je nutné důkladně zvážit, zda dnešní úspora několika desítek tisíc korun se za pár dní nezmění ve statisícové ztráty. * Improvizace je dobrá věc, ale je potřebné se zamyslet nad možnými eventualitami a důsledky. J. P. jižní Čechy Příspěvek zařazený do této rubriky - pojednávací o konkrétních chybách podnikatelů - je běžně honorován a navíc zhodnocen prémií 100 Kč. Bude také zařazen do čtvrtletního slosování o 3000 korun. Pište nám o tom, jaké chyby jste se při podnikání dopustili a jaké z toho plyne poučení. 
description Nová ordinace za víkend Osvědčila se kooperace s leasingovou společností V pátek jste absolvovali lékařský zákrok u svého stomatologa. Potrápil vás a v pondělí máte přijít zase. Po příchodu se domníváte, že jste se spletl. Ordinaci nepoznáváte. Je zařízena zcela nově. Ležíte na špičkovém zubařském křesle , okolo vidíte samé nové přístroje. Jaromír Složil Díky přístupu novojičínské firmy Formed neztratil lékař ani den. Technici totiž zvládli výměnu zařízení ordinace za víkend. V sobotu demontovali, v neděli ustavili zařízení nové a proškolili lékaře. Pomáhá kooperace Nové zařízení ordinace stojí okolo půl milionu. Když se dodá i s nábytkem, může to být až 800 tisíc Kč. Lékař musí ošetřovat a "bodovat" - shánět body -, má-li uspět a vše včas zaplatit. Získat nové zařízení ordinace rychle umožňuje leasing. Málokterý lékař má k dispozici naráz celého půl milionu korun. Ve Formed proto přijali filozofii úzké spolupráce s Moravskou leasingovou společností v Ostravě. Klientovi, který projeví zájem o dodávku zařízení, doporučí firma leasingový nákup prostřednictvím ostravského partnera. Tam je třeba složit 20-30 % pořizovací hodnoty zařízení jako první splátku a poté měsíčně splácet 12 až 15 tisíc Kč. Systém funguje i recipročně. Lékař - zájemce o leasingový nákup v leasingové společnosti dostane doporučení odebrat zařízení právě ve Formed. Díky těsné spolupráci se stomatologickou společností leasingová firma i Formed vědí, co mohou od svých klientů očekávat. Zda jde o klienta seriózního, se zavedenou praxí a jistotou splátek, nebo naopak. Přemíra zájmu V závěru roku 1993 se se zájemci o dodávku zařízení stomatologické ordinace doslova roztrhl pytel. Formed loni dodal 13 kompletních ordinací, z toho 11 ve dvou posledních měsících roku. Stomatologové si o výhodách kombinace rychlé dodávky a leasingových plateb řekli mezi sebou. Hodně pomohla i osvěta partnerů z leasingové společnosti při akcích stomatologické komory. Úspěch podnikání založili ve Formed také na perfektních servisních službách. Ty tvoří v ročním obratu 200 milionů až polovinu. Druhá polovina připadá na dodávky pěti sortimentů zdravotnické techniky, které firma nakupuje v ČR i v zahraničí. Servisní služby zajišťuje 35 techniků, jejichž pracoviště jsou lokalizována vždy v místě nejvyššího zájmu klientů. Servis obecně Každý servisní pracovník zadává centrále údaje o typu zařízení, roku výroby a další informace, vztahující se k předmětu jeho servisu. Centrála vše eviduje, zejména kontrolní elektrické zkoušky, předepsané vyhláškami a kontrolované Inspektorátem bezpečnosti práce. Technici se musí pravidelně školit, buďto přímo u své firmy nebo u výrobců zdravotnických zařízení. Je to nutné kvůli certifikaci i zajišťování smluvního servisu. Jinak by jim výrobci vypověděli smlouvy. Ale například u slovenských výrobců si musí Formed hradit všechny náklady, spojené se školením, kdežto v ČR si hradí jen poměrnou část. Servis smluvní Formed má v současnosti na severu Moravy na 150 zákazníků, u nichž zajišťuje servisní služby smluvním způsobem. Smluvní systém znamená, že klient platí firmě měsíční paušál. Jeho výše je závislá na typu zařízení, jeho stáří, úrovni využívání a nutných servisních nákladech. Všechny okolnosti servisní technik zná. Má-li zubní souprava Chiradent pořizovací hodnotu 300 tisíc Kč, cena za servis je 450 Kč. Smlouva počítá s postupným opotřebením soupravy, nutností některé díly vyměňovat i s cestovními náklady. Jakmile se začne počet poruch zvyšovat a jde o zařízení starší, technik doporučí jeho výměnu. Vše lékaři předem propočte, aby bylo zřejmé, kdy se ještě vyplácí servis starého zařízení a kdy jeho výměna. Pokud Formed nesplní podmínky smlouvy v rychlosti opravy, pošle zákazníkovi dobropis, a ten má opravu zdarma. Zatím se to ale nestalo. Kontakt: Formed, s.r.o., Školní 561, 742 42 Nový Jičín, tel. :(0656) 240 65, FAX:(0656) 237 50 Foto: Pavel Škarka, ředitel, Formed Nový Jičín Repro: ZUBNÍ ORDINACE: Vyžaduje špičkové zařízení a špičkové servisní služby. 
advice štoček: Velké maličkosti Bližší informace Poutačů nabízejících nejrůznější zboží je teď tolik, že část z nich ztrácí účinnost. Nedávno se ale u nás objevil plakát, který se od ostatních něčím odlišoval. V prodejně Racio vyvěsila firma Jiko z Týna nad Vltavou plakát propagující sojové výhonky. Kromě základních údajů, které takové reklamy obvykle mají, a vyobrazení uváděl i důležité informace pro kupující: Jaké hodnotné látky výhonky obsahují, jak se upravují, k jakému jídlu se dají použít jako příloha, jak je servírovat. Koupil jsem si inzerované zboží a nelitoval. O samotnou soju ale v tomto příkladu nejde. Chci jen na něm ukázat, že reklama, která zákazníkovi poslouží poskytnutím dalších informací, je účinnější. Dlouhý text by třeba plakát prodražil, podrobný popis a návod je ale možné dodávat na prodejny formou podstatně levnějších letáčků. František Novotný, Tábor Podnikatelské nápady zveřejněné v této rubrice odměňujeme vedle běžného honoráře i stokorunovou premií. Budou také jednou čtvrtletně zařazeny do slosování o 3000 korun. Vítáme nejen nápady, které jste uplatnili ve své podnikatelské praxi, ale i takové, s nimiž se čtenář - dopisovatel setkal jako spotřebitel. 
collection V příštím čísle Jednou to potká snad každého a pak sevře hlavu do dlaní a začne vzdychat - vždyť ta svatba mne zruinuje. Skutečně jediný den může stát pěkné peníze. Kolik přesně? To závisí na mnoha okolnostech. Takže nechte si poradit a nalistujte třetí stranu příštího čísla. S kým jsme si bližší - Německem nebo Itálií. Odpověď není jednoznačná, nicméně jeden z italských podnikatelů je názoru, že ekonomická struktura obou zemí je velmi podobná vzhledem k velkému zastoupení středních a menších firem. Co z toho plyne? Rozhovor najdete na straně 4. Víte , kolik můžete uspořit při pečení kuřete? Nepochybujeme o tom, že ani přesně nevíte, na kolik vás takové pečení kuřete vlastně přijde. Profit vám poradí, jak lze i u této bohulibé práce ušetřit. Radu najdete na osmé straně příštího čísla. Původně to vypadalo, že bude Poldovka prodána za jednu korunu. Nakonec se cena vyšplhala na 1.7 miliardy korun. A tak se jedna z největších a nejmodernějších oceláren ocitla v soukromých rukou. Jak se jí daří, to se dočtete na první a poté vnitřní dvoustraně čísla 11 Profitu. 
news Doba mírného optimizmu Profit publikuje z první ucelené prognózy české ekonomiky na roky 1994-1995 Na půdě ČSÚ a Ústavu pro hospodářskou politiku ČR vznikl ekonometrický prognostický scénář, který mapuje dosavadní i budoucí mozaiku zájmu domácností o spotřební zboží a služby, obdobně pak koupěschopnost dalších tržních subjektů doma i v zahraničí. Opírá se nejen o zjištěná statistická data o dosavadním průběhu procesu ekonomické reformy, ale dokáže vzít v úvahu i některé zjevné předpoklady, například devalvaci měny našeho významného obchodního partnera - Slovenska. Česká ekonomika již v současné době funguje převážně na tržních principech. Z tohoto faktu pak vyplývají přinejmenším dvě skutečnosti: * Objem a struktura jejího výstupu (v podobě hrubého domácího produktu - dále jen HDP) jsou tudíž určovány především vývojem vnější a vnitřní poptávky. * Další vývoj HDP lze s větší, či menší přesností odhadovat na základě analýzy vlivů hlavních faktorů (ať již jde o spotřebu, či investice), působících právě na vývoj poptávky. Dosud spíše stagnace Podle některých dílčích údajů lze předpokládat, že vloni se zastavil pokles HDP, jehož objem se snížil zhruba jen asi o půl procenta proti předchozímu roku. Kvůli pokračující recesi v zemích, které jsou našimi hlavními obchodními partnery, rozdělení čs. federace a červencové devalvaci slovenské měny se ekonomický růst oddálil. Mírně restriktivně působil přebytkový státní rozpočet (zejména v 1. pololetí), když byl vyrovnáván měnovou politikou. Ta po nevyhnutelné restrikci v době dělení státu a měny přešla ve 2. pololetí naopak do mírně expanzivní polohy. Je tu ještě jeden vliv, který bývá často opomíjen: Při srovnání výsledků roku 1993 s lety předchozími není možné přejít atypický vývoj v posledních měsících roku, který mu předcházel a vytvořil citelně zvýšenou hladinu ekonomických čísel. Jde o mimořádný a neopakovatelný růst investičních (s předfakturací výkonů na několik měsíců předem) i spotřebitelských výdajů, jakož i vývozu do SR v samém závěru roku 1992, v reálné předtuše důsledků rozpadajícího se státu. Vyšší základna roku 1992 tak zkresluje směrem dolů meziroční indexy nejen ve 4. čtvrtletí 1993, ale částečně i za celý rok 1993. Jak letos a napřesrok? V letech 1994 - 1995 se předpokládá postupné zeslabení negativního působení vnějších faktorů. Ekonomiky hlavních obchodních partnerů ČR (včetně SR) budou přecházet z recese do stagnace a oživení. Negativní vliv rozdělení čs. federace bude též postupně vyhasínat. Letos je však nutné očekávat další devalvaci slovenské koruny, případně zavedení dovozní přirážky nebo jiná opatření omezující vývoz z ČR do SR (a únorové komplikace kolem celní unie jsou toho v souvislosti se stavem slovenské platební bilance jen dokladem), s negativním důsledkem na tvorbu HDP ČR. Vnitřní faktory by si ve svém souhrnu měly zachovat pozitivní vliv na růst HDP. Přitom faktory podporující export budou postupně slábnout, zároveň však budou sílit pozitivní vlivy privatizace a přílivu zahraničního kapitálu. Rozpočtová politika s orientací na vyrovnaný rozpočet bude spíš neutrální, zatímco měnová politika s působením na další snižování úrokových sazeb by mohla být mírně expanzivní. Kombinace mírného zesilování pozitivního vlivu vnitřních faktorů a zeslabování negativního vlivu vnějších faktorů jsou souběžně působící předpoklady, z nichž se odvíjí naše optimistická prognóza obnovení růstu HDP . Ten by se měl v letošním roce zvyšovat tempem 2 - -3 % a v příštím roce tempem asi 3 - 4 %. To je základní informace, z níž se pak odvíjí úvahy o vývoji míry nezaměstnanosti, inflace či dalších parametrů transformačního procesu české ekonomiky pro nejbližší dva roky. Ivan Šujan, Český statistický úřad, Milota Šujanová, Ústav pro hospodářskou politiku ČR Prognóza vývoje složek HDP na roky 1993-1995 
topic_interv Existenční nutnost Divize kamenina akciové společnosti Calofrig Borovany jako první v oboru získala certifikát řízení jakosti podle ISO 9000. To byl hlavní důvod, proč jsme položili několik otázek Janu Bakulemu , řediteli této divize, v jejímž výrobním programu jsou především kanalizační roury různých průměrů. * Co vás motivovalo k rychlému získání mezinárodního osvědčení? Nezbytnou podmínkou dodávek do zahraničí byl certifikát řízení jakosti. Bez něj nemůžeme exportovat. Kdybychom ho nezískali, nemohla by počítat s žádným ziskem ani tato divize ani akciová společnost. Vloni činil zisk 30 milionů korun a byl dosažen pouze prodejem na zahraničním trhu. Domácí poptávka je nízká, proto také poslední tři roky továrna běží na poloviční výkon. Tím, že se nám podařilo získat exportní zakázku pro belgickou firmu Keramo, mohli jsme před nedávnem zapálit druhou tunelovou pec. Vloni jsme exportovali 2.5 tisíce tun a 17.5 tisíce tun zboží zůstalo doma, letos se vývoz zdvojnásobí. Jak dlouho vám trvalo splnění norem ISO 9000? Připravovali jsme se intenzívně dva roky. Vloni jsme začali s dalšími partnery dávat dohromady příručku jakosti a veškerou dokumentaci. V lednu 1994 jsme certifikát získali. Osvědčení však ještě automaticky nezaručuje kvalitu. Jde o systém, který má zabezpečit, že z továrny neodejde špatný výrobek. Pro zahraničního odběratele je to garance, že nakupuje zboží ověřené jakosti. * Co se změnilo v samotné továrně? Nejdříve jsme museli pracovníky seznámit s tím, co certifikát systému řízení jakosti je a co pro jeho získání musí každý na svém pracovišti udělat. Na začátku bylo školení. * Jak jste jim prakticky vysvětlili systém jakosti? Mluvili jsme s každým dělníkem a řekli mu: Budeš dělat jinak než jsi dělal do včerejška. Systém jakosti například předpisuje, že budeš výrobek pětkrát denně měřit posuvným měřítkem. Když nedosáhneš předepsaných parametrů, zastavíš práci a budeš problém konzultovat s mistrem. Ten musí přijmout náležité opatření. A takhle je to popsané do nejmenších podrobností - co udělat, když se něco stane. * Proč se příprava systému jakosti protáhla na roky? Náročné je skloubit všechno tak, aby fungoval celý systém. Sledování kvality začíná u vstupních surovin. Dříve jsme se neptali, jakou hlínu jsme ze sesterského závodu dostali. Dnes máme sepsánu hospodářskou smlouvu, kde jsou specifikovány veškeré jakostní znaky - jemnost, vlhkost, podmínky skladování a podobně. Těžké bylo vytvořit systém výstupní kontroly u dodavatele a vstupní kontroly u odběratele, aby suroviny odpovídaly sjednaným podmínkám. Nedávno jsem vrátil tři vagony nekvalitní hlíny. Vzbudilo to rozruch, protože se to nikdy předtím nestalo. Ale bez důslednosti by všechna práce přišla nazmar. 
description | Hospodářská komora | Spojení Prostějova se světem O vznik a zahájení činnosti prostějovské Okresní hospodářské komory se postarali místní podnikatelé. Především firma Micos, která komoře zapůjčila kancelář a vybavila ji nábytkem a kancelářskou technikou. Dnes se sponzorské dary nejen této firmě vracejí v podobě dobře fungující komory. Bohuslav Zajkr Hlavním naším úkolem je přesvědčit podniky a podnikatele, že její existence je opodstatněná, ukázat jim, jak a v čem může pomoci, říká Hana Lobodášová, ředitelka Okresní hospodářské komory Prostějov. Kontaktní servis Mezi první aktivity komory patřil abonentní servis - konkrétní nabídky zahraničních firem, které chtějí spolupracovat s českými firmami v obchodě nebo založit joint-venture. Druhou nabídkou je kontaktní burza. Český podnikatelský subjekt může umístit svou nabídku nebo poptávku na disketu, která bude rozeslána na 63 míst (komory, agentury, zastupitelství) v 17 zemích světa. Třetí možností spolupráce se zahraničím je zúčastnit se podnikatelské mise, při které se setkávají zástupci firem s určitým výrobním nebo obchodním zaměřením. Ve spolupráci s informační kanceláří Euro-Info Praha zajistila například komora účast na takovém setkání pod garancí ES čtyřem firmám z Prostějovska z oborů potravinářského, kovozpracujícího a elektrotechnického průmyslu. Tyto firmy pak navázaly kontakty s partnery v SRN, Švédsku a Finsku. Exportérům nabízí komora možnosti účastnit se specializovaných zahraničních veletrhů, prezentovat své výrobky prostřednictvím České komory v Austrálii nebo Trade Facilitation Office Canada (kanadská kancelář na podporu obchodu). Ve spolupráci s touto organizací může uspořádat v Kanadě prodejní akce a semináře. Rady starších Velký význam pro budoucnost má budované on - line propojení komor. Je důležité pro přenos informací mezi komorami, podnikateli, ale i pro prezentaci nabídek v zahraničí. Nezanedbatelnou službou komory je poradenství v oblasti celní, daňové, a dalších. Zájem je mezi podnikateli o sekci poradců a expertů, kteří poradí podnikatelům v téměř každém oboru. Nestačí-li to, jsou tu k dispozici organizace BESO (Velká Británie), ses (Německo) a MNCP (Holandsko), které nabízejí seznam několika tisíc odborníků, kteří před nedávnem dovršili důchodový věk, a jsou ochotni poskytovat své znalosti a zkušenosti našim podnikům a podnikatelům. Komora v Prostějově spolupracuje i s firmou NEFI a nabízí členům služby při vymáhání pohledávek po lhůtě splatnosti, vede databázi neplatičů a je schopna prověřit budoucího partnera z hlediska jeho platební kázně. 
description Najdete v Lidových novinách Společně se třemi zahraničními deníky vydávají Lidové noviny Středoevropské noviny.Jedná se o novinku na našem novinovém trhu. První číslo vyjde 29. března. Jedná se o měsíční přílohu Lidových novin, věnovanou životu maďarských, polských a slovenských sousedů. První číslo vycházející 29 . 3 . bude mimo jiné obsahovat vyznání čtyř prezidentů. 
description Příležitost (ne)dělá zloděje Nekalá soutěž a průmyslová špionáž (I.) Rozvoj tržní ekonomiky otevírá velké možnosti a vytváří předpoklady pro vznik nových vlastnických vztahů a firem. Jejich úspěšnost někdy může být provázena i činností, kterou většina z nás znala pouze z detektivních románů, kina či televize. Často jsme totiž přespříliš důvěřiví. Americký časopis Chemical Engineering přinesl již v roce 1966 článek, v němž W. Wade definuje seznam prostředků, které používají američtí průmyslníci k získání informací o konkurenci. Toto nanejvýš zajímavé čtení musíme dát do souladu se skutečností, že po roce 1989 se u nás i v zahraničí uvolnila řada pracovníků zabývajících se dříve získáváním tajných informací politického charakteru. Ti mají tendence přesunout se do oblastí výroby, obchodu a služeb. Proto je dobré seznámit se s jejich praktikami a tak vlastně preventivně předcházet možným metodám konkurenčních firem. Z právního hlediska lze zdroje, ze kterých může konkurence získávat informace o firmě rozdělit do dvou skupin. Legální způsoby Připadnou vám logické, běžně používané, ale je dobré s nimi počítat: * Publikace a zprávy vydávané podnikem, legální cestou získané zprávy o výrobních postupech. * Informace, které otevřeně předají bývalí zaměstnanci konkurenční firmy. * Studie trhů a zprávy od technických poradců. * Finanční zprávy. * Veletrhy, výstavy a brožury vydávané konkurenčním podnikem. * Analýza výrobků konkurence. * Zprávy obchodních zástupců, cestujících a nákupčích. Nelegální metody S některými jste se mohli setkat aniž byste si uvědomili, co je v pozadí zájmu o vás a vaše poznatky. O co především jde: 1. Pokusy o získání technických specialistů zaměstnaných u konkurence, přičemž se takto vyhlédnutým osobám dávají vyplňovat speciální dotazníky. 2. Diskrétní vyptávání u pracovníků konkurenčních podniků na technických kongresech. 3. Přísně tajné pozorování při zkouškách prototypů, zavádění nové výroby apod. 4. Fingované nabízení zaměstnání pracovníkům konkurence bez seriózního úmyslu jejich přijetí, přičemž jediným cílem je vyzvědět od těchto osob závažné informace. 5. Fingovaná jednání s konkurenční firmou vedená pod záminkou zájmu o získání licence na některý z jejich patentů. 6. Používání profesionálních špionů k získání informací. 7. Přetahování zaměstnanců konkurenčního podniku s cílem získat od nich informace. 8. Přímé narušení vlastnických práv konkurence. 9. Podplácení nákupčích, nebo jiných zaměstnanců konkurenčních firem. 10. Vpašování agentů (nebo jejich získání) mezi zaměstnance nebo technické specialisty konkurenčních podniků. 11. Ilegální odposlech a tajné filmování u konkurence. 12. Krádeže plánů, vzorků, dokumentů apod. u konkurence. 13. Vydírání a různé jiné formy nátlaku. Co říká zákon Naše platné právo kromě trestněprávní odpovědnosti umožňuje postihnout nelegální metody konkurence v rámci právní úpravy nekalé soutěže. V 51 obchodního zákoníku je upravena skutková podstata porušování obchodního tajemství, která může mít charakter průmyslové špionáže. Z tohoto pohledu se zdánlivě zanedbatelná jednání konkurence dostává do jiného světla. Když o někom řekneme, že je zloděj, zapadá to do běžného profilu socialistického občana řídícího se heslem - Kdo neokrádá stát, okrádá svou rodinu. Jestliže však zloděj krade informace pro konkurenční podnik, není již normálním zlodějem, ale průmyslovým špionem. Josef Kunášek, komerční právník JAMES BOND?: Ne, ale docela obyčejný nenápadný človíček, z něhož se může vyklubat špion od konkurence. 
collection Vývoj nezaměstnanosti v zemích G7 v roce 1993 začátek roku konec roku Japonsko USA SRN (staré spol.země) Velká Británie Itálie Kanada Francie SRN (nové spol.země) 
news Jen se lépe poznat Kanadské firmy mají zájem o spolupráci * České společnosti musí být agresivnější Obě země mají snahu tento výsledek zlepšit. Měla k tomu přispět i nedávná návštěva delegace zástupců českých finančních a průmyslových kruhů ve Vancouveru, Calgary, Torontu a Montrealu. Profit se zeptal účastníků montrealského setkání na nové možnosti vzájemného obchodu a spolupráce a jak kanadští partneři vidí naše obchodníky. Miroslav Somol ,náměstek ministra průmyslu a obchodu ČR: Vzájemná obchodní výměna dosáhla loni kolem 120 milionů dolarů. Podle mne to neodpovídá úrovni ekonomiky obou zemí. Při nynějších jednáních hovořili naši a kanadští podnikatelé například o možnostech rozšíření obchodu a spolupráce v telekomunikacích a papírenském průmyslu. Z kanadské strany nyní roste zájem o dovoz různých komponentů a agregátů pro strojírenství a elektrotechnický průmysl . Serge Lalomde, Désudry International: Český trh mapujeme asi dva roky. Jednáme nyní s Komerční bankou a Investiční a poštovní bankou o našem vstupu do některého podniku vyrábějícího materiál pro stavebnictví. Máme v České republice zájem o výrobu drceného kamene, který se používá při výrobě živičných povrchů silnic a dálnic. Jednání s českými partnery jsou však pro nás značně složitá. Co v Kanadě trvá maximálně šest měsíců, to se u vás táhne rok až dva. Claude Soucy , poradce ministra zahraničních věcí provincie Québec: Některé naše firmy překvapilo, že Česká republika nakupuje v západní Evropě často drahou technologii, která již není na světové úrovni. Potvrdilo se to například u detekčních zařízení pro kontrolu cestujících na letišti, ale i u dalšího zboží. Vzhledem k silné konkurenci na severoamerickém trhu jsme nuceni vyrábět kvalitně a za přijatelné ceny. Například naše telekomunikační systémy již objednala řada zemí, které usilují o zlepšení mezinárodního styku . Je mezi nimi i Slovenská republika. Miroslav Okrouhlý, obchodní rada při velvyslanectví ČR v Ottavě: Základní podmínkou , aby se české firmy mohly prosadit na kanadském trhu , je dokonalá firemní literatura ve světovém jazyce - nejlépe angličtině nebo francouzštině. Společnosti, které chtějí v Kanadě prodávat, musí předložit kvalitní reference zákazníků na své zboží. Obchodní oddělení vydává bulletin, který je zasílán všem důležitým kanadským institucím a firmám. Kromě informací o české ekonomice a zákonech v něm přinášíme seznamy českých firem, které mají zájem obchodovat nebo spolupracovat s kanadskými. Možnosti vývozu jsou velké - od spotřebního zboží až po obráběcí stroje. Hynek Zikovsky , advokátní firma Gottlieb and Pearson: České společnosti by se měly v Kanadě prezentovat mnohem agresivněji než doposud. Je třeba, aby se zlepšila všeobecná kultura vystupování zástupců českých firem, včetně reagování na korespondenci kanadských společností. Na kanadském trhu mají šanci uspět veškeré české výrobky, které se již prodávají v západní Evropě. Dobré možnosti vidím například pro gumové zboží, nábytek a strojírenské výrobky. Fred Korn , kanadská společnost FKIM: Zastupuji v Kanadě několik soukromých českých textilních firem. Například firmu Pamela z Nového Jičína dodávající na kanadský trh látky na výrobu pánské a dámské konfekce. Kvalita zboží je velmi dobrá a ceny jsou rovněž přijatelné. Přesto že je zde silná konkurence levnějšího zboží z Ruska a Slovinska, Máme možnost prodávat více, ale dovozní kvóty v tom brání. 
invitation Obrázek: 5 Kancelář: PROG Oblast: Turecko - Bodrum - Bitez Ubytovací zařízení: Hotel Bitez Han *** Cena za osobu Kč: 11890 Dítě: Od 1 do 2 let zdarma, od 3 do 12 let 25 % sleva. Stravování: Polopenze. Doprava: Letecky z Prahy 21. 5. 1994. Popis: Bodrum se rozkládá na místě antického města Halikarnass. Ve městě je hrobka krále Mausola, středověký hrad a další středověké stavby. Má množství restaurací a malých krámků. Pláže Bitez, kde stojí hotel, jsou od Bodrumu vzdáleny asi 5 km. Stálé spojení obstarávají mikrobusy, které zastaví na znamení. Na pláži je pronájem sportovních potřeb . Lze absolvovat také mezinárodní potápěčský kurs. Z hotelu je na pláž 30 m. Jednopatrová budova s bazénem a brouzdalištěm pro děti. K dispozici je restaurace, dva bary, hala, turecké lázně a sauna. Polopenze, snídaně formou švédského stolu a večeře s jedním teplým jídlem. Příplatek na plnou penzi je možný až na místě. V ceně není započten poplatek za vizum, které se vystavuje po příletu na letišti a stojí 10 USD nebo 20 DEM. 
description Náš obchodní partner: Dánské království Obchodní vztahy mezi Českou republikou a Dánskem se začaly výrazněji rozvíjet až po roce 1990, když nejvyššího rozmachu dosáhly v roce 1992. Podle dánských údajů přesáhl vzájemný obchod za prvních devět měsíců loňského roku hodnotu 1.2 miliardy dánských korun (asi pět miliard Kč). Bylo to asi o 150 % více než za stejné období v roce 1990. Na dánském exportu se nejvíce podílely stroje a dopravní zařízení, různé přístroje, chemikálie a potraviny, zejména ryby. Český export se již tradičně opíral o vozy Škoda, kovy, textil, boty a chemikálie. Z dánské strany zaznamenaly největší nárůst technologie pro životní prostředí. Investoři se probouzejí Vstup dánských investorů do české ekonomiky je výrazně pomalejší než z většiny dalších zemí Evropské unie. Za loňský rok dosáhly dánské investice v ČR pouze 13 milionů DKK. Je tomu tak i proto, že v Dánsku jsou většinou jen menší a střední podniky, které v zahraničí tolik neinvestují. V příštích dvou až třech letech chtějí - zejména do výroby eternitu - Dánové investovat 400 až 500 milionů DKK. Dále se plánuje výstavba moderních jatek v Havlíčkově Brodě, připravuje se spolupráce ve výrobě nábytku. Služby českým podnikům Obchodní oddělení dánského velvyslanectví předává požadavky českých firem - které chtějí investovat nebo navázat výrobní spolupráci - do Dánska, kde jsou otištěny v odborném týdeníku, který je určen dánským podnikům. Zprostředkuje rovněž nabídky dánských firem českým podnikům, které shánějí know - how, například v textilním průmyslu. Dokumenty Ke krátkodobé cestě do Dánska nepřesahující tři měsíce potřebuje český občan pouze platný cestovní pas. K delšímu pracovnímu pobytu musí zájemce vyplnit zvláštní formulář na dánském velvyslanectví v Praze. Přiložit musí dopis dánského podniku, který se rozhodl českého občana zaměstnat. Obdobný dopis je povinen dánský podnik zaslat také úřadům v Kodani, které o žádosti rozhodují. Kontakt: Velvyslanectví Dánského království, U páté baterie 7, 162 00 Praha 6, tel.: (02) 35 11 14, FAX: (02) 35 06 59. 
review Knihy Ano nebo ne Málokterá kniha pro manažery se čte jako napínavý, dobrodružný příběh. Kniha Ano nebo ne, s podtitulem Průvodce na cestě k správnému rozhodování, mezi ně rozhodně patří. Vypráví příběh mladého muže, který se vydává s přáteli a s průvodcem, výjimečně úspěšným podnikatelem a znamenitým horolezcem, na víkendovou cestu k vrcholům hor, aby se velice brzy - stejně jako i čtenář knížky - naučil lépe a rychleji se rozhodovat. Naučí se totiž používat "mapu" - překvapivě jednoduchý a praktický systém rozhodování "ano" nebo "ne". Systém ano nebo ne má pomoci tomu, kdo si ho osvojí, zaměřovat se na skutečné potřeby, pomoci dosáhnout osobní vyrovnanosti, rozhodnosti a sebedůvěry. Autor knihy Spencer Johnson sám říká: Po několika letech studia jsem objevil to, co, jak doufám, objevíte i vy během čtení této knihy: Spolehlivý systém, jak poznat, kdy říci "Ano" tomu, co je pro nás dobré, a "Ne" tomu, co je pro nás špatné. Kontakt: Management Press, Domažlická 11, 130 89 Praha 3, tel.: (02) 278613 , FAX: (02) 278514 . Cestou k zítřku Kniha Petera F. Druckera Cestou k zítřku - management pro 21. století, kterou vydalo nakladatelství Management Press, je výborem z esejů a článků, které autor publikoval v letech 1986-1991 v renomovaných periodikách jako například Economist, Harvard Business Review či Wall Street Journal. V nich se snaží pomoci čtenáři spatřit "stopy budoucnosti, která již nastala, která je již dnes všude kolem nás". Stopy, které mají pomoci při správném a efektivním rozhodování, v řízení a orientovat se na směr, jímž zřejmě půjde ekonomický vývoj. Již v prvních řádcích kapitoly nazvané Budoucnost je již kolem nás Peter Drucker říká: Devadesátá léta přinesou dalekosáhlé změny v pěti významných oblastech spojených se sociálním a ekonomickým prostředím, strategií, strukturou a řízením podnikatelské organizace. Světová ekonomika se bude především naprosto lišit od toho, co podnikatelé, politikové a ekonomové dosud považují za jisté. Téměř nezvratným se stal trend k reciprocitě jako ústřednímu principu mezinárodní ekonomické integrace... Kontakt: Management Press, Domažlická 11, 130 89 Praha 3, tel.: (02) 278613 , FAX: (02) 278514 . 
comment Těžké zlehčování Bezkonkurenčně nejlevnější ceny najdete u nás, Když kvalita - tak jedině od nás, Máme největší tradici, Dobře a laciněji nakoupíte u nás. Takové a podobné slogany, upoutávky, texty inzerátů můžete číst zatím denně. Protože máme vypěstovaný určitý obranný reflex proti superlativům a sebechvále, tak jsme proti takovému obsahu částečně imunní. To ovšem nemohou být další podnikatelé v oboru, neboť v takových případech dochází k porušování obchodního zákoníku. Uvědomil jsem si to i při pročítání City expresu - inzertních novin s nejvyšším (pozn. autora - opravdu?) nákladem, kde byly inzeráty na "Nejlevnější žaluzie" i "Nejlevnější zájezdy na léto 1994". Jde o jednání, které se označuje jako zlehčování a pamatuje na něj obchodní zákoník v 50. Je v něm uvedeno: * Zlehčováním je jednání, jímž soutěžitel uvede nebo rozšiřuje o poměrech, výrobcích nebo výkonech jiného soutěžitele nepravdivé údaje způsobilé tomuto soutěžiteli přivodit újmu. * Zlehčování je i uvedení a rozšiřování pravdivých údajů o poměrech, výrobcích či výkonech jiného soutěžitele, pokud jsou způsobilé tomuto soutěžiteli přivodit újmu. Nekalou soutěží však není, byl-li soutěžitel k takovému jednání okolnostmi donucen (oprávněná obrana). Zlehčování druhého podnikatele - konkurence tedy může způsobit nejednou těžkou hlavu. Na to se zatím u nás často zapomíná. Připomínám to proto, že v rozporu s dobrými mravy soutěže může takové jednání, naplňující zvláštní podstatu uvádění nebo rozšiřování nepravdivých údajů jedním soutěžitelem, jinému soutěžiteli způsobit újmu. Objektem nedovoleného jednání jsou informace o poměrech, výrobcích nebo výkonech jiného soutěžitele, které nejsou pravdivé. Platí, že nepravdivé informace zakládají porušení majetkových i osobnostních práv, přičemž podmínkou protiprávnosti jednání je způsobilost vzniku újmy. Hodně nejasností je kolem pojmu "nepravdivé údaje". Je to proto, že není konkrétně specifikován, stejně jako způsob, jakým se tyto údaje dostávají k jiným osobám nebo na veřejnost. Mohou to být nejen skutkové, ale i hodnotící úsudky (kritika), učiněné slovem nebo obrazem, veřejně či neveřejně. Jednání však musí být vázáno na způsobilost poškodit jiného soutěžitele. Způsobilost vzniku újmy se opírá o objektivní nepravdivost údajů, kterou je však poškozený subjekt - podnikatel povinen prokázat. Krátce řečeno, tvrdí-li někdo, že jeho zboží je nejlepší a nejlevnější, pak zároveň tvrdí, že zboží ostatních je horší a drahé. Superlativní reklama se u nás zatím mlčky přechází, i proto, že ji lidé většinou nevěří. V žádném případě však není dobrým vysvědčením pro podnikatele. A je jen otázkou času, kdy se objeví v tomto směru první žaloby u soudu. Kamil Lánský 
news Sen o Švýcarsku se rozplývá Na Slovensku chybí stimulující faktory a investice pro rozvoj cestovního ruchu Rozlohou malé, ale na přírodní krásy, kulturní a historické památky bohaté Slovensko, láká každoročně statisíce zahraničních turistů. Zatím ve světě méně známá země chce svými krásami přitahovat další návštěvníky. Rozvoj cestovního ruchu se stal aktuálním zejména po listopadu 1989. Otevření se světu našlo odezvu v růstu návštěvnosti ze západních zemí, statistiky nepřinášejí údaje, které by potěšily. Slovensko není pro turisty tak zajímavé, jak se předpokládalo. Sen o malém Švýcarsku se rozplývá. Východiska pro start Přes doznívající ekonomickou recesi ve světě je cestovní ruch v mezinárodním měřítku prosperujícím a dynamicky se rozvíjejícím odvětvím. Pracuje v něm každý 15 občan planety v činném věku. Jaká je situace na Slovensku? Kromě otevření hranic, zavedení bezvízového styku s řadou zemí a zrušení povinné minimální výměny nebyly vytvořeny žádné stimulující podmínky pro rozvoj cestovního ruchu na Slovensku. V řadě případů se situace dokonce zhoršila. Byl zrušen Fond cestovního ruchu, který Program podpory malého a středního podnikání v této oblasti plnohodnotně nenahrazuje. Zhoršilo se rovněž letecké spojení se Slovenskem. Negativní vliv na podnikání v turistice má také výška daňového zatížení , zejména DPH , a nevyhovující institucionální členění řídících orgánů cestovního ruchu na regionální a místní úrovni. Málo přespávají Návštěvnost je pouze jedním z ukazatelů, které charakterizují cestovní ruch. Zahrnuje totiž i jednodenní návštěvníky a krátkodobý tranzit. O skutečných turistech více vypovídají statistiky vytíženosti ubytovacích zařízení. Do konce loňského roku však byla sledována jen ta zařízení, jejichž majitelé jsou zapsáni v obchodním registru. Podle neúplných statistik utratilo v SR 45 % návštěvníků méně než 30 dolarů a pouze asi 30 % vynaložilo za svůj pobyt přes 100 dolarů. Mezi návštěvníky dominovali především občané v aktivním věku, což lze posuzovat spíše jako pracovní cesty. Nedostatečná nabídka pobytových programů je zejména pro mladé lidi a důchodce. Proč tedy loňský rok dopadl pozitivně? Výsledky pozitivně ovlivnili turisté z Čech, kteří se dostali do kategorie zahraničních. Jinak zahraniční návštěvníci většinou přespí na Slovensku pouze jednou až dvakrát. Celkové statistiky vylepšují návštěvníci hor z Polska a Maďarska, kteří přijíždějí v zimě lyžovat a zůstávají v SR na čtyři až osm dní. Konkurence soukromníků Pokles turistů z východní a střední Evropy má za důsledek výrazné snížení vytížení ubytovacích zařízení. Přitom přibyly nové ubytovací kapacity, zejména komercializací podnikových rekreačních zařízení, lázní atd. V cestovním ruchu se rozhodla podnikat i řada živnostníků. Podle odhadů pracuje v současnosti v cestovním ruchu na Slovensku 65000 osob. Vzniklo dále asi 35000 nepřímých pracovních příležitostí, zejména ve službách a dodavatelských firmách. Dalších 20000 občanů má z cestovního ruchu příležitostný příjem. Nová orientace Slovensko chce přesunout rozvoj turistiky do historických měst, hor a lázní. Více je třeba využívat rozsáhlé vodní plochy, včetně areálů bohatých na minerální vody, možnosti myslivosti, lidového folklóru ap. Zatím se o rozvoj těchto aktivit nikdo soustavně nestará. Je to dáno i tím, že doposud spadá cestovní ruch do kompetence ministerstva hospodářství, které se této problematice příliš nevěnuje. Navrhuje se vytvořit samostatný státní orgán v podobě příspěvkové organizace, kterou by financoval stát. Toto centrum propagace cestovního ruchu by se zaměřilo na průzkum trhu, na tvorbu a realizaci koncepce a politiky cestovního ruchu, marketing, legislativu a mezinárodní vztahy. Záměrem je prosadit snížení DPH pro tuto oblast. Kde vzít investice Ministerstvo hospodářství očekává, že v příštích třech letech se příjmy z turistiky zvýší minimálně o 100 %. Zájem zahraničních turistů o Slovensko však podmiňují významné investice. Mezi hlavní slabiny SR patří nedostatečná dopravní síť, nekvalitní telekomunikace, špatné inženýrské sítě včetně ekologických zařízení. Je toho třeba hodně zlepšovat také v oblasti čistoty, hygieny a pořádku, problémy jsou s kvalitou a etikou služeb. Kde však na řešení problémů vzít peníze? Domácí úvěrové zdroje jsou nedostatečné. Investuje se většinou v malém, nikdo se do velkých akcí nehrne. Rychlost návratnosti investic totiž neumožňuje pokrýt ani výši úroků. Již dříve vládou vyhlášený Program rozvoje cestovního ruchu uvedené problémy zdaleka nevyřeší. Možný příliv investic ze zahraničí lze očekávat až poté, co se stabilizuje vnitropolitická situace. O jejím vývoji hodně napoví předčasné volby, které se budou konat letos v září. Andrea Pumová Příjmy z cestovního ruchu v SR (mil. US): text k foto: KRÁSNÁ SLOVENSKÁ PŘÍRODA: Přiláká náročné turisty ze zahraničí, kteří požadují perfektní a rozmanité služby? 
news Věřitelé Bohemie požadují zřízení parlamentní komise Praha (ip) - Z obchodu s garancemi získala Banka Bohemia 4 miliony dolarů. Do banky je uložila firma Keetley, která zprostředkovala jejich prodej americké církevní organizaci NCCC. Nominální hodnota obchodovaných garancí v tomto konkrétním případě činila 13.2 mil. dolarů, NCCC však zaplatila pouze 7.9 mil. Na tiskové konferenci neformální skupiny věřitelů Bohemie to včera řekl bývalý poslanec FS Jiří Svoboda. Podle jeho slov půl milionu dolarů převedla Keetley na konto společnosti Anglo Czech Trading, odkud tuto částku převedl bývalý viceprezident Bohemie Jiří Čadek na účet vlastní firmy SAOP. Tuto informaci přinesl mj. ve svém předposledním čísle týdeník Respekt a LN ji potvrdil i další nezávislý zdroj z okolí Bohemie. Člen bankovní rady ČNB Ota Kaftan, který odpovídá v centrální bance za úsek bankovního dohledu, nedávno řekl, že Bohemia "neviděla z celé operace ani cent". Podle J. Svobody neformální skupina věřitelů Bohemie požaduje pro objasnění celého případu ustavení parlamentní vyšetřovací komise. Jak včera uvedl právní poradce věřitelů Josef Mečl, nemohla samotná záležitost vydaných garancí bez neobratných kroků ČNB likviditu Bohemie ovlivnit. Svoboda včera obvinil ČNB z toho, že velké klienty Bohemie o připravovaných krocích předem informovala. Jako příklad uvedl Českou spořitelnu, která v době nucené správy údajně zablokovala svůj vklad v Bohemii ve výši téměř 1 mld. korun. Mluvčí České spořitelny Pavel Jiroušek nám tuto informaci ani nepotvrdil, ani nevyvrátil. Jiří Svoboda rovněž vyjádřil údiv nad tím, že na autora celé operace s garancemi J. Čadka nebyla dosud uvalena vazba. Podle informací, které mají LN k dispozici, případ stále šetří policie a spis dosud nebyl předán vyšetřovateli. Jak jsme již v LN informovali, budou moci klienti Bohemie převést své vklady do Československé obchodní banky. Bližší informace sdělí ČSOB pravděpodobně ve středu. 
description Rádio Echo se představuje Praha (mrk) - Prvního října tohoto roku začne vysílat celoplošné Rádio Echo, nástupce Radiožurnálu na středních vlnách. Hlavní rysy nové stanice budou podle jednatele společnosti Echo Karla Navrátila odrazem jeho orientace převážně na občany středního a staršího věku. Rádio Echo chce vnášet do svého vysílání pozitivní vnímání světa, výrazné regionální zaměření, velký důraz bude klást na kulturnost projevu. "Nechceme konkurovat stanici Praha ani Radiožurnálu, chceme být specifičtí," řekl Navrátil. Více prostoru než zpravodajství bude dáno komentářům a poznámkám, čímž chce Echo podle člena jeho programové rady Antonína Kostlána "odvést občany od afektů k přemýšlení". V programové skladbě budou hojně zastoupeny hudební nahrávky i mluvné slovo z archivu Supraphonu, který je 15 procentním podílníkem stanice. Společnost s r. o. Echo se v brzké době přetransformuje na akciovou společnost, přičemž k dosavadním podílníkům přibudou některé další právnické osoby, mezi nimiž budou mj. i české banky. V současné době hledají zástupci společnosti prostory vhodné k vysílání. V okamžiku jeho zahájení bude mít Rádio Echo asi 50 kmenových zaměstnanců, přibližně stejný počet spolupracovníků bude externích, počítá se i se zpravodaji v zahraničí. 
news Předák bosenských Srbů Radovan Karadžič včera varoval mezinárodní společenství, že bosenští Srbové nikdy změnu statusu Brčka nepřijmou. Rozpad příměří v Sarajevu a stoupající napětí v celé Bosně nutí OSN, aby urychlilo kroky, které by přivedly bojující strany k jednacímu stolu. Zvláštní vyslanec generálního tajemníka OSN Jasuši Akaši přijede dnes do Sarajeva. Po něm je očekávána kontaktní skupina, složená ze zástupců USA, Ruska a EU, která se minulý týden pokoušela obnovit dialog mezi bosenskou vládou a předáky bosenských Srbů. Toto urychlení kroků je vyvoláno rozpadem příměří v Sarajevu a opakovaným porušováním ultimáta NATO u Goražde. Obnovení mírových jednání prostřednictvím kontaktní skupiny je ohroženo tím, že bosenští Srbové nerespektují zónu beze zbraní kolem Goražde, varoval včera bosenský premiér Haris Silajdžic v reakci na ohlášení příjezdu J. Akašiho. 
comment Dveře na jihozápad Ivana Krčálová, Martin Ehl Premiér Václav Klaus se nedávno vrátil z oficiální návštěvy Argentiny, Chile a Brazílie. Před dvěma měsíci navštívil tento kontinent také místopředseda vlády Jan Kalvoda. Započteme-li návštěvu ministra zahraničí Josefa Zieleniece ve Španělsku v polovině března, navštívili naši nejvyšší představitelé v poslední době celkem sedm španělsky mluvících zemí. Zdá se tak, že vláda uznala za vhodné zvýšit intenzitu našich vztahů směrem na jihozápad. Jaký je výsledek těchto zahraničních cest? Václav Klaus podepsal v Argentině dohodu o bezvízovém styku diplomatů a memorandum o porozumění. Jeho obsahem je společná vůle obou stran podporovat vzájemný obchod a dostat se řadou postupných kroků až k zóně volného obchodu. Poněkud vlažněji byl český návrh na vytvoření zóny volného trhu přijat v Chile, ještě chladněji v Brazílii. V případě Chile ministr financí Eduard Aninato naznačil, že jednáním o svobodné zóně by mělo předcházet zvýšení obchodní výměny na určitou úroveň. Velký úspěch si nesliboval premiér od Brazílie. Mimo obrovského zadlužení země komplikuje komunikaci se zahraničím i vnitropolitická situace před podzimními volbami, takže se těžko hledá zodpovědný partner. Podobná bilance je i výsledkem cest vicepremiéra: i on víceméně podepsal jen pár nepříliš převratných smluv o bezvízovém vstupu držitelů zvláštních pasů a snažil se připravit půdu pro budoucí dohody obchodního rázu. Chceme-li tak hovořit o výsledcích, musíme se vzdát slova konkrétní. Nemůžeme ale zapomenout na propagaci České republiky v zahraničí. Být viděn, slyšen, navázat kontakty - toto byl ostatně podle vyjádření premiéra Klause hlavní cíl jeho cesty do Latinské Ameriky. Někdo by mohl namítnout, že viditelná byla ČR v tomto teritoriu již od dob dřívějších: Ve třicátých letech bylo Československo jedním z významných obchodních partnerů jihoamerických zemí, zvláště Argentiny.. Je třeba být obezřetnými a střízlivými. Česká republika je příliš malým partnerem, nehledě na to, že západní pobřeží celého kontinentu je vystaveno masívnímu náporu kapitálu asijských tygrů a Japonska. Uchytit se v této konkurenci není a nebude snadné, pokud to bude vůbec možné. V neposlední řadě je si třeba uvědomit jedno: pro všechny latinoameričany je prioritou Severoamerická zóna volného obchodu (NAFTA) a připojení se k ní, nikoli izolované společenství s jednou středoevropskou zemí. Překvapení jihoamerických politiků nad návrhy Václava Klause je toho jen dokladem. Návštěva českého premiéra má však i nepřímé výsledky. Václav Klaus otevřel mnohé dveře, které by jinak podnikatelům v Latinské Americe zůstaly uzavřeny. 
news Po schůzce Moravčík - Boross Konec podtitulku Stálý dopisovatel LN v Budapešti Peter Bielik Setkání premiérů Maďarska a Slovenska, které se uskutečnilo v neděli večer, mělo komplikovaný úvod. Slovensko se stalo jakýmsi poutním místem maďarských politiků na vrcholu volební kampaně. Nedávno podnikl zájezd na Slovensko úřadující předseda vládnoucího Maďarského demokratického fóra (MDF), Sándor Lezsák, po něm se v Dunajské Stredě a v Bratislavě objevil předseda Socialistické strany Gyula Horn, kandidát Svazu svobodných demokratů (SZDSZ) na úřad premiéra Gábor Kuncze se zúčastnil sjednocovacího sjezdu "stran středu" Jozefa Moravčíka a Milana Kňažka a na Slovensko přijal i předseda Mladých demokratů (FIDESZ) Viktor Orbán. Delegace MDF se spokojila se setkáním s představiteli maďarských stran na Slovensku a vyhnula se kontaktům se slovenskými politiky. Představitelé MDF se ve vztahu ke Slovensku vyjadřovali dost nešťastně. S. Lezsák například v Bratislavě prohlásil, že Maďarům jsou na Slovensku upírána "i základní práva" a jeho stranický kolega György Csóti, místopředseda zahraničního výboru parlamentu, řekl, že na Slovensku probíhají "zastřené anebo otevřené etnické čistky". Od tohoto prohlášení se maďarské strany na Slovensku distancovaly. Slovenští politici ho označili za provokaci. Naproti tomu Horn i Kuncze se setkali s premiérem Moravčíkem. Jednoznačně se zasazovali za uplatnění práv maďarské menšiny na Slovensku, zároveň však slíbili, že dostanou-li se k moci, přičiní se, aby v maďarsko - slovenské "základní smlouvě" byla potvrzena neměnnost hranic. Maďarská veřejnost reagovala na tyto kontakty velmi kladně a posléze - trochu pozdě, ale přece - si v MDF uvědomili, že kdo je s to udržovat konstruktivní styky se slovenskou vládou, ten takříkajíc "boduje" v maďarské volební kampani. Proto začal premiér Boross projevovat zájem o setkání s Moravčíkem. Pro nynější slovenskou vládu je velmi důležitý příslib o uznání neměnnosti hranic, daný Hornem a Kunczem. S ním může lépe čelit obviněním nacionalistické opozice, že "zaprodává" Slovensko Maďarům. Proto byl Moravčík ochoten setkat se i s premiérem Borossem: doufal, že dostane ujištění o neměnnosti hranic. Boross však takové prohlášení učinit nechtěl, snad ani nemohl, nechtěl-li se vystavit dalším útokům maďarské ultranacionalistické opozice, která už v souvislosti s maďarsko-ukrajinskou smlouvou obvinila vládu ze zrady národních zájmů. (Budapešť se totiž smlouvou zřekla teritoriálních požadavků vůči Ukrajině.) A tak se setkání Boross-Moravčík nejdříve odročilo, pak se mluvilo o jeho zrušení - ale jelikož měli oba premiéři na schůzce zájem, dohodli se na kompromisu. Schůzka byla, ale neformální. Neoficiální setkání mají svá omezení: většinou se na nich mluví o všem a o ničem, neuzavírají se na nich žádné dohody, nekončí se společným prohlášením. To vyhovovalo oběma: Boross se v Komárnu nemusel vyjadřovat k otázce hranic, Moravčík nemusel hovořit o právech slíbených maďarské menšině. V podružných otázkách, jako otevření nových hraničních přechodů, bylo dosaženo shody; další jednání o problematické readmisní dohodě a o ještě problematičtějším rozdělení vod Dunaje byla přenechána expertům a obě strany vyjádřily vůli vystupovat "jako dobří sousedé". Skoro nic konkrétního, přece však gesto dobré vůle. Právě to, co oba protagonisté potřebovali: Boross prokázal, že nejen opoziční politici, ale i on je s to navázat přátelské, korektní kontakty se severním sousedem; Moravčík prokázal, že je partnerem pro jednání se všemi maďarskými politickými silami. Otázkou zůstává, co z toho Boross a MDF ve volbách vytěží. Podle shodných prognóz tří agentur pro výzkum veřejného mínění, uveřejněných osm dní před volbami, což je poslední termín povolený zákonem, přinese 8. květen, Den vítězství, vítězství Socialistické strany, která může očekávat 32 - 35 % hlasů; druhý prý bude Svaz svobodných demokratů, třetí Svaz mladých demokratů a teprve na čtvrtém místě bude vládnoucí Maďarské demokratické fórum s pouze 9 - 11 %. 
news Salvador po volbách Boj o novou tvář země pokračuje Konec podtitulku Martin Ehl "Především chci pokračovat v důsledném dodržování mírových dohod," prohlásil v neděli večer budoucí salvadorský prezident Armando Calderón Sol. Tento pětačtyřicetiletý právník byl počátkem osmdesátých let jedním ze zakladatelů pravicové Národní republikánské aliance (ARENA), která se tehdy ustavila jako protiváha partyzánským oddílům Fronty národního osvobození Farabunda Martího (FMLN). Salvador se stal během dvanáctileté občanské války jedním z krvavých bojišť studené války. Prostřednictvím pětimilionového národa si tu vyřizovaly své záležitosti USA a SSSR. OSN a katolické církvi se loni podařilo dojednat podepsání mírových smluv a uskutečnění všeobecných voleb, které proběhly 20. března. V nich těsně zvítězila ARENA, následována FMLN, změněnou v politickou stranu. Nerozhodlo se však o osobě, která usedne na prezidentské křeslo. A tak muselo přijít druhé kolo, do něhož postoupili dva první kandidáti: Armando Calderón Sol (ARENA) a Rubén Zamora (FMLN). Toto kolo se uskutečnilo uplynulou neděli a potvrdilo všeobecná očekávání. Calderón Sol zvítězil se ziskem 67 procent hlasů, Zamora nedosáhl ani poloviny tohoto počtu. Co to znamená, shrnul hned po uzavření volebních místností šéf FMLN Joaquín Villalobos: "Jsme druhou největší silou a on s námi musí jednat." Calderón Sol se může v parlamentě opírat jen o těsnou pracovní většinu. Jeho strana disponuje 39 křesly v osmdesátičtyřčlenném kongresu, který svou činnost zahájí 1. května. FMLN získala dvacet jedna křesel. Jak nedávno řekl Lidovým novinám salvadorský ministr zahraničí Miguel Ángel Salaverría, "obě strany se musejí učit jednat". Calderón Sol je spojován také s financováním tzv. eskader smrti. Přitom je však považován za jednoho z těch, kdo za určitých okolností mohou udržet situaci v zemi pod kontrolou. Oproti tomu, co předpokládaly mírové dohody, má již velký skluz formování nové policie. Stará byla součástí armády a proslula jako jedna z krutých represívních složek pravicového režimu. Dá se říci, že situace v Salvadoru je nyní na hraně. Země má šanci dostat se ze špatné situace pouze tehdy, pokud se nový prezident nedostane pod vliv armády a "tvrdého jádra" ARENA. (Tato možnost se rozhodně nedá vyloučit). Přechod k lepším časům by měli usnadňovat mezinárodní pozorovatelé. Střelba již utichla a dávky ze samopalů se změnily na slovní souboje; boj o zklidnění a o moc v Salvadoru však ještě zdaleka neskončil. 
news Omegu chrání proměnlivý kód Praha (tom) - Inovovaný vůz Opel Omega má pomoci firmě General Motors Czechoslovakia prodat letos na českém a slovenském trhu více než 3500 automobilů - tedy o 500 více než v minulém roce. Nová Omega má konkurovat ve vyšší střední třídě automobilům jako jsou Audi 100 nebo Ford Scorpio. Zákazníky by kromě ceny (dvoulitrový model 741000 Kč) měla lákat i zajištěním před krádeží. To je ve standardní výbavě dokonce trojí: mechanické (vůz nelze vyháčkovat), klasickým alarmem a elektronické, které vyřadí nejdůležitější okruhy a vůz nejde nastartovat. Kód se navíc při každém použití mění podle zabudovaného programu a nelze si ho tedy nahrát a okopírovat. GM Czechoslovakia spojuje úspěch na našem trhu kromě kvality svých vozů ani ne tak s možným snížením cel (a tedy cen), nýbrž opatřeními proti šedému dovozu. 
news Vítkovice začaly s restrukturalizací Ostrava (mot) - Z hutní výroby zůstane v budoucím "operačním jádru" a. s. Vítkovice jen výroba plechů, kontilití a ocelárna. Ředitel pro strategický rozvoj této společnosti František Macák informoval, že v restrukturalizovaném konkurenceschopném metalurgicko - strojírenském podniku zůstane těžištěm výroby těžké strojírenství, ocelové konstrukce, ekologické strojírenství a projektová příprava. Velký počet výrobních jednotek se podle plánu schváleného valnou hromadou začíná "externalizovat", vznikají nové společnosti určené k postupnému prodeji. Finanční prostředky získané prodejem podílů stávající a. s. Vítkovice se vloží do modernizace "operačního jádra". Dále přijde podle ředitele Macáka na řadu řešení majetkových podílů Vítkovic na Slovensku. Prvním utlumeným provozem Vítkovic bude 30. září mostárna ve Frýdku-Místku, která zaměstnává asi 900 lidí. Pokud se do tohoto termínu nenajde ve výběrovém řízení zájemce o koupi (zůstatková účetní hodnota je asi 300 milionů korun), zůstane v mostárně jen 50 zaměstnanců, kteří zajistí nezbytnou ochranu majetku, asi 200 lidí je nabízen přechod do jiných závodů Vítkovic. Z nynějšího počtu 25052 zaměstnanců Vítkovic jejich počet do konce roku poklesne na 23650. Loňské hospodaření Vítkovic skončilo po zdanění ztrátou téměř 1 mld. Kč, ale účetními operacemi byla ztráta vypořádána s kapitálovými fondy a. s. Vítkovice. Ukončen byl především spor o zaplacení dodávek válcovacích tratí do bývalého SSSR z let 1990-1991. Vypořádáním nebylo dotčeno základní jmění podniku (stálá aktiva 15 mld. Kč, vlastní jmění a. s. 15 mld. Kč). Vítkovice měly vloni charakter exportního podniku, největším odběratelem bylo Německo ( 1.8 mld. Kč). V letošním prvním čtvrtletí činily dodávky do SRN 729 mil. korun. Letos chtějí Vítkovičtí po zdanění dosáhnout zisku 81 mil. korun. Svoji pozici si suverénně drží výroba lodních hřídelů (85 kusů ročně), společnost se chce vrátit na trhy s kotlovým programem, kde před patnácti lety tvořila špičku, a nemíní rušit ani výrobu velkostrojů pro povrchové dobývání uhlí, na které má kontrakty především z Číny. Miliardovou zakázku představuje tankoviště ropy v Kralupech. 
comment V televizní zábavě dominují skládačky Ve švýcarském Montreux minulý týden skončil 34. ročník prestižního televizního festivalu. Jedním z členů poroty v kategorii zábavných pořadů byl letos šéfproducent České televize Jiří Balvín. Jan Foll Když zdůrazňujeme význam filmové nové vlny let šedesátých, občas zapomínáme, že světové renomé nám tehdy přinášela i tvorba televizní. Hned první festival v Montreux (v roce 1961) znamenal Bronzovou růži pro pořad Tisíc pohledů za kulisy. V následujících dvou ročnících byly oceněny legendární Ztracená revue a Ticho, ticho, ticho... V roce 1991 získal Stříbrnou růži osobitý Smyczkův snímek o Originálním pražském synkopickém orchestru, vloni byl Bronzovou růží oceněn jeden díl z cyklu židovských anekdot Uctivá poklona, pane Kohn. Letos naše pořady neuspěly. "V hudební kategorii, kde soutěžil i náš pořad staropražských písniček, dala porota zřejmě přednost slavným jménům," říká Jiří Balvín. "A to jak u interpretů - byly tam programy s takovými hvězdami jako Billy Joel, Jean-Michel Jarre či Stevie Wonder -, tak u tvůrců. Příkladem je vítězný pořad celého festivalu Sevillanas, který jako svou první práci pro televizi natočil slavný Carlos Saura. Zmapoval všechny typy flamenca sice technicky dokonale, na můj vkus však trochu studeně." Co z pořadů, které letos v Montreux uspěly, uvidíme na našich obrazovkách? "Určitě bychom chtěli koupit vítězné dílo zábavné kategorie, půlhodinovou norskou parodii o vesničce jménem Lillehammer a o olympijském výboru včetně pana Samaranche. Rozhodně koupíme také pořad televize BBC s vynikajícím komikem Alexeiem Saylem. Ten byl druhým nejvážnějším kandidátem na Stříbrnou růži," tvrdí šéfproducent Balvín. "Při srovnávání naší zábavy se světovou rozhodně nemusíme mít komplexy. Třeba parodie na zpravodajství, které v Montreux předvedly americká i kanadská televize, se podobaly České sodě nebo předloňskému silvestrovskému Co týden dal. Pokud jde o estrády, britská Noel's House Party se opírá o světoznámé hosty, ale stojí obrovské peníze. Dramaturgická stavba některých našich estrád se mi ovšem zdá pevnější - třeba Šance s Josefem Dvořákem nebo Televarieté, když ho ještě dělal Vladimír Dvořák. Za autorskou invenci se tedy stydět rozhodně nemusíme. Ve světové televizní produkci převládají skládačky různorodých skečů. Problém je v tom, že značné procento humoru vychází ze specifik té které země a do jiného jazyka či teritoria je nepřenosné," dodává Balvín. 
comment Ruskému filmu nabídl šanci Boris Jelcin Druhý sjezd kinematografického svazu zahájil "sbírání kamenů" Konec podtitulku Galina Kopaněvová Autorka (nar. 1931) je filmová publicistka, působí na Univerzitě Karlově K poznání, že "nastal čas sbírat kameny", dospěl nedávný druhý sjezd ruských filmařů, když bilancoval "čas jejich rozhazování". K němu došlo živelnou decentralizací, v niž vyústila reforma odstartovaná legendárním pátým sjezdem sovětských filmařů z května 1986. Nad letošním sjezdovým rokováním se vznášel přízrak krize. Tak totiž bývá aktuální situace ruského filmu vnímána. Neplatí to přitom o tvorbě. Přes jistý pokles profesionality se v ní objevují invenční reflexe, neustává příliv nových talentů, produkce přes obrovský růst nákladů nestagnuje: předloni vzniklo 179 filmů, vloni 137, z toho státem dotovaných 19 a 26. Prokazatelný krizový prvek ovšem znamená absence hodnotných domácích filmů v repertoáru ruských kin, zaviněná zanedbáním distribuční politiky. Po produkčním boomu (400 filmů v sezóně 1990-1991), kdy do podnikání vstoupily špinavé peníze a překupníci (například film zakoupený od výrobce za 15 miliónů šel do kin za 60), studia a nově vzniklé společnosti zůstaly bez zisků. Kina mezitím zaplavil laciný americký šunt, zakoupený podnikavci z distribučního kolosu, jejichž aktivita unikla reformátorům, zaujatým transformací tvůrčího sektoru. Dnes už se z množství distribučních firem vynořilo několik "civilizovaných", které mechanismus konkurence roztáčejí dovozem hodnotné zahraniční produkce. Problémem však zůstává pirátský trh, odčerpávající legálnímu miliardové sumy. Nebezpečná je také plíživá privatizace kin, která se proměňují v herny, sklady a autosalóny. Zatímco poctivá kina při ceně vstupenky 1000 rublů (jízdenka do metra stojí dnes 100 rublů) a rozbujelé kriminalitě zejí prázdnotou. Velká studia se v rámci privatizace rozpadla na množství minipodniků a výrazným zdražením poskytovaných služeb (k němu je tlačí vysoké zdanění) prakticky vyhnala tvůrce z ateliérů, pronajímaných k nefilmovým účelům. Na návratnost investic může dnes spoléhat jen film pořízený za 300-350 miliónů rublů nebo natočený v koprodukci a následně uvedený v zahraničí. Ateliérová realizace náročnějšího projektu vyjde na miliardu. Tato fakta z referátu předsedy svazu ruských filmařů režiséra S . Solovjova i z dalších diskusních příspěvků svádějí k pesimistickým prognózám. Argumenty odvozenými z věcné analýzy tržního procesu, v němž živelnost již střídá seberegulace, usměrňovaná konkurencí i legislativou, je ovšem na sjezdu korigoval předseda Ruského výboru pro kinematografii ArmenMedveděv. Podporu nejen morální slibuje filmařům také prezidentský výnos Borise Jelcina z 15. dubna tohoto roku. Vládě ukládá vypracovat protekcionistická opatření směřující k co nejpříznivějšímu finančnímu, úvěrovému a daňovému režimu v oblasti výroby i šíření filmové produkce a videonahrávek. Do tří měsíců má být předložen k posouzení zákon o kinematografii, do měsíce schválen způsob dovozu zahraničních filmů. Film je ve výnosu pojednán jako důležitý faktor duchovního a mravního rozvoje, jeho podpora jako jeden z prvořadých úkolů kulturní politiky státu. K blížícímu se stému výročí kinematografie se zakládá zvláštní ruský organizační výbor, jemuž Jelcinův výnos ukládá zajistit mimo jiné maximální prezentaci nejlepších ruských filmů na obrazovce. V šanci, kterou nabízí Jelcinův výnos, se přízrak krize ruského filmu rozplývá. Tak alespoň vyznělo jednání kinematografického svazu, při němž zazněla mimo jiné i omluva na adresu té garnitury (Kulidžanov, Bondarčuk a další), kterou před časem reformátoři (sami ne vždy dost prozíraví) odstavili. Pro ruský film to však může být šance poslední. Pokud nebude v dalším kole transformace přihlédnuto k aktuálním trendům ekonomickým a estetickým, na které v Moskvě upozornil režisér Andrej Michalkov-Končalovskij, poučený svým působením v Americe a západní Evropě. 
caption Bezvládný Senna před vyproštěním ze zdemolovaného williamsu Foto Reuter 
sport Klid zařídili Francouzi Val di Fassa - V klidu mohli hrát naši hokejisté včerejší zápas se Švédy (výsledek jsme do uzávěrky neznali), protože Norové s porážkou 1:4 s Francií nás definitivně posunuli do čtvrtfinále. O to se musí strachovat německý tým, který podlehl 1:3 Itálii. Pokud dnes zdolají Rakušané minimálně o šest branek slabé Brity, postoupí právě na úkor Německa. Orsolini, 34. Briand, 45. Lemarque, 60. Pousse - 3. Thoresen. Rozhodčí: Galinovskij - Nosov (oba Rus.), Murray (Brit.). Topatigh, 16. Figliuzzi, 52. Chitarroni - 57. Köpf. Lindsay, 58. Lehtinen, 12. Helminen, 19. Kurri, 22. Peltonen, 30. Immonen, 55. Jutila. 
weather Počasí ve střední Evropě ovlivňuje výběžek vyššího tlaku. Na naše území proudí chladný vzduch od severu. 
topic_interv Mikrointerviews Vladimírem Zedníkem, daviscupovým kapitánem českých tenistů Jak posuzujete antukové úspěchy Davida Rikla (semifinále v Monte Carlu a čtvrtfinále v Mnichově) a dalších hráčů druhého sledu v souvislosti s nominací na čtvrtfinále Davis Cupu s Rusy? "Teď jsme si sedli s hráči v Německu. V širším výběru jich je sedm - Korda, Nováček, Damm, Suk, Rikl, Doseděl a Vacek, do Ruska poletí pětice. Rikl se mi samozřejmě líbí, ale ještě je před námi pár turnajů a rozhodovat se budu až ve Wimbledonu. Zatím neříkám, kdo je v týmu první ani poslední." Svůj letošní pád ještě nepřibrzdil Nováček, který končí v prvních kolech. "V Monte Carlu prohrál s Kordou v zápase nevalné úrovně, teď v Mnichově dostal nevypočitatelného Rosseta, který skvěle servíruje. Karel nedosahuje dobrých výsledků, ale vrhnul se na trénink a ještě je dost času." Překvapila vás volba Rusů - Petrohrad a supreme v hale? "Údajně by úprava antukového dvorce v Moskvě stála 60000 dolarů, a tak Rusové raději zůstali v osvědčené hale. Supreme je pro ně výhodnější, Volkov je typicky halový hráč a Kafelnikov na tomto povrchu taky umí." Jak bude pamatováno na Kordův apetit po zkušenostech z Izraele? "Máme zajištěn luxusní hotel s několika restauracemi, takže hlad nikdo mít nebude." (ad) 
news Sto osmdesát slovenských podniků v likvidaci Bratislava - Na Slovensku je nyní v likvidaci sto osmdesát státních podniků, jejichž zakladatelem je ministerstvo hospodářství. Ve včerejším rozhovoru s ČTK to uvedl ministr hospodářství Peter Magvaši. Prohlásil, že hodlá urychlit likvidaci neperspektivních státních firem. "V některých odvětvích, jakým je například maloobchod, se již není o čem bavit," dodal. Magvaši potvrdil, že ministerstvo hospodářství soustavně aktualizuje seznam podniků, které jsou v obtížné hospodářské situaci. Tyto podniky předkládají ministerstvu sanační programy a ministerstvo po analýze rozhoduje, zda půjdou do likvidace. Podle vládních údajů až 57.5 procenta slovenských podniků na konci loňského roku vykazovalo ztrátu v celkové výši 42.5 miliardy Sk. To způsobilo nárůst platební neschopnosti a zablokování finančních toků. "Ztráta v loňském roce nemusí ještě znamenat neschopnost oživení a dalšího rozvoje podniku," řekl Magvaši. Zdůraznil, že proces likvidace podniků nemůže probíhat plošně a musí vycházet z analýzy hospodářské situace s ohledem na sociální dopady v jednotlivých regionech. 
plot Záhada znojemské rotundy Byla objevena moravská Trója? Spor o rotundu! Odkud věštila kněžna Libuše? Byl Kosmas falsifikátor? - Tyto a jim podobné titulky se svého času objevovaly v regionálním a celostátním tisku. Předmětem sporu se stala rotunda Svaté Kateřiny ve Znojmě, kaple proslulá unikátními románskými malbami. Celkem poklidnou atmosféru kolem této národní kulturní památky rušilo snad jen vykládání sudů v nedalekém pivovaru. Stojaté vody však rozčeřil před více než deseti lety amatérský badatel PhDr. Jaroslav Zástěra. (mk) (ČT 2 - 18.15) 
caption Papež Jan Pavel II. vystoupil včera na ledovec Goletta v blízkosti francouzských hranic. Ledovec vysoký 3100 metrů je součástí národního parku Gran Paradiso. Jan Pavel II. na horách tráví chvíle odpočinku před svojí cestou do Sarajeva.Foto Reuter 
comment Mandelových sto dní jen přípravou Daniel Kumermann Nemyslím, že by bylo možno dělat to lépe, prohlásil Mangosuthu Buthelezi. Mandela je skutečným přínosem pro naši zemi, sekundoval mu druhý den plukovník Constand Viljoen. Obě tato hodnocení se týkala nedávno završené stovky dní vlády prezidenta Jihoafrické republiky Nelsona Mandely. Oba hodnotitelé patří bezesporu k hlavním soupeřům hodnoceného: první, ač ministr v Mandelově vládě, usiluje coby náčelník Zulů o jistou autonomii zulského území. Druhý zastupuje tu (nevelkou) část bílých obyvatel, kteří se sice se změnami smířili, ale radost z nich nemají, a žádají pro sebe - co jiného - autonomní území. Pochvala od protivníků působí většinou poněkud nepřirozeně a spíše vyvolává otázky. Oba jmenovaní jsou (doslova) ostřílení političtí harcovníci a stěží že by se tak snadno pokořili. Oba jsou však také zkušení taktici a tak je zřejmě nutné jejich slova vykládat: Mandelovo postavení je i po zahřívacím úseku natolik pevné, že se vyplatí neklást zbytečný odpor a spíše se na jeho politickém slunci přihřát. Jaká je však za slovy chvály realita? V prvé řadě dvě hmatatelné změny týkající se většiny těch, kdo Mandelu do funkce přivedli - tj. nejchudších černých voličů: těhotné ženy a děti pod šest let mají lékařskou péči zdarma. Chudé děti pak budou od příštího týdne dostávat ve škole jídlo zdarma. Mezi nehmatatelné, ale přesto snadno viditelné změny patří: - Sloučení dříve rasově oddělených školských úřadů, jako první krok ke srovnání vzdělávací úrovně. - Zrušení bývalých černošských domovin, které umožňovaly násilné stěhování černých obyvatel, a pokud možno, aktivní podpora jejich návratu do míst, odkud je apartheid vyhnal. - Integrace bývalých partyzánů Afrického národního kongresu do původně pouze bělošské armády, včetně velitelů. Nahrazení povinné služby pro bílé systémem dobrovolníků. - Poměrně úspěšná jednání s hlavními organizacemi bílých i černých radikálů, která evidentně otupují ostří sporu. - Vyčlenění 2.5 miliardy randů z rozpočtu pro financování prvního roku pětiletého Programu obnovy rozvoje. K posledně jmenovanému je nutno přičíst stovky komisí, podkomisí a výborů, které mají navrhnout způsoby, jak tyto peníze nejefektivněji použít. K jejich chvále budiž řečeno, že stále ještě pracují spíše za uznávací poplatek, či rovnou zadarmo (i když nová byrokracie již také aktivně vystrkuje růžky). V televizním projevu k první stovce dní pak Mandela ohlásil, že uvolňuje sto milionů randů na komunální rozvojové programy. Je toho málo, či mnoho? Zřejmě jak pro koho. Ti bílí obyvatelé, jejichž životní úrovně se nový vývoj ještě příliš nedotkl, mluví o mílových krocích k normalitě. Do mysli těch černých, jejichž životní úrovně se také ještě příliš nedotkl, se pomalu vkrádá pocit frustrace. Problémem pak je, že těch druhých je výrazně více. Pozorovatelé, kteří se snaží zůstat nad věcí, proto již raději mluví o skutečné zkoušce, kterou bude teprve až dalších sto dní. Tato stovka dostala do vínku dobrý vklad: podle posledních průzkumů se mají černí a bílí navzájem raději než před dubnovými volbami. Můžeme si proto být takřka jisti tím, že i tato stovka proběhne smírně a na jejím konci si budeme moci klást stejné otázky jako nyní. Zřejmě i odpovědi budou podobné. 
topic_interv Právní řád ČR stojí před zásadní očistou Prvním krokem musí být rehabilitace soukromého práva, říká v rozhovoru pro LN místopředseda vlády Jan Kalvoda Miroslav Korecký V uplynulých pěti letech zaujímá Česká republika stabilně jedno z předních míst na pomyslném žebříčku, který řadí státy světa podle toho, o kolik nových zákonů byl v daném roce obohacen jejich právní řád. Jen v tomto volebním období přijal český parlament již 169 nových právních norem. Jako by nebylo práce při posuzování všech navrhovaných zákonů dost, chystají naši legislativci komplexní reformu celého právního řádu ČR. O bližší vysvětlení jsme požádali prvního muže české legislativy, vicepremiéra a šéfa Úřadu pro legislativu a veřejnou správu Jana Kalvodu. Proč je nutné hledat zcela novou koncepci právního řádu? Jedním z důvodů je, že si tento cíl vláda výslovně stanovila ve svém programovém prohlášení. Jde o to vnést koncepci do legislativních změn, které jsou dnes podobně hektické, jako byly v letech 1990 a 1991. Není to kritika minulého stavu: ony nahodilé a rychle za sebou jdoucí dílčí změny zákonů v porevolučních letech byly prostě nutné proto, aby se vytvořily základní podmínky pro politickou pluralitu a pro vznik svobodného trhu. Tyto nezbytné změny nebyly však systémové (a ani být nemohly). Proto se vláda rozhodla vnést více systémovosti do právního systému s tím, že nepůjde o nějakou kampaň, ale spíše o důraz na celý další legislativní proces. Kdo má stanovit hlavní rysy nové koncepce právního řádu? Tato koncepce se hledá již více než rok při dlouhých debatách na půdě legislativní rady vlády, zejména však na půdě čistě poradního, neformálního orgánu, kterému jsme si zvykli říkat legislativní poradní sbor. Jeho členy jsou přední teoretikové různých oblastí práva a právníci mnoha disciplín. Tam jsme vytvořili první pracovní materiál pro dlouhodobější diskusi o koncepci tvorby právního řádu. Co tento materiál nejvíce vytýká právnímu systému uplynulých čtyřiceti let? Právní řád, který jsme zdědili, byl soustavou mnoha tisíc norem více či méně neuspořádaných, kde větší část tvořily normy podzákonné, tj. vládní nařízení a vyhlášky ministerstev. Ty trpí z hlediska nové české ústavy jednou vadou. Ve svém článku č. 3 ústava říká, že občan může činit to, co mu není zákonem zakázáno, a nikdo jej nesmí nutit činit to, co mu zákon neukládá. Hovoří se tedy o zákonech, nikoli o podzákonných předpisech, vydaných pouze k provedení zákona. V tomto smyslu je zde tedy rozpor a ústavnost těchto podzákonných norem je velmi sporná. Druhým záporem československého právního řádu bylo, že zcela deformoval základní a obvyklé proporce mezi soukromým a veřejným právem. Pro veřejné právo je typickou metodou úpravy nařízení či předpis právního chování. Pro soukromé právo je naopak typické ponechat na vůli stran právního vztahu, jak své povinnosti upraví. Proporce těchto dvou typů úprav byly ideologicky znásilněny ve prospěch úpravy veřejnoprávní. Tou se v právním řádu komunistického státu upravovaly i vztahy tradičně soukromoprávní. Můžete uvést příklad soukromoprávního vztahu, který byl takto veřejnoprávně zdeformován? Jde např. o klasický soukromoprávní vztah - výměnu bytu. Ta byla vždy závislá na rozhodnutí státního orgánu, který této výměně přivolil či nepřivolil. V případě, že se jednalo o státní byt, byl stát navíc nejen soudcem, ale i vlastní stranou takového vztahu. Podobně tomu bylo například i u vztahů pracovních. Na čem by měl být oproti tomu založen nově koncipovaný právní řád? Základními stavebními kameny nového přístupu k legislativě je na jedné straně ústava, na straně druhé základní soukromoprávní kodifikace - občanský zákoník. Úkolem reformy je tedy rehabilitace soukromého práva jako základního charakteristického prvku našeho právního řádu. Dnes vedle sebe existují občanský a obchodní zákoník - plody své doby, které jsou v mnoha případech nejen duplicitní, ale i přímo rozporné. Mnohdy lze jeden právní vztah podřadit pod působnost obou těchto zákoníků. To je poměrně absurdní situace, která je pro aplikaci práva v základních občanskoprávních kategoriích velmi nedobrá. Kdy by se nová koncepce měla v naší legislativě promítnout? Tato koncepce již do právního řádu vchází. Tím, jak Úřad pro legislativu a veřejnou správu a legislativní rada ovlivňují vládní legislativu. Přesto považuji za potřebné, aby se vláda nebo porada zainteresovaných ministrů zabývala tématem reformy právního řádu speciálně. Výsledkem hledání nové koncepce nemá být konkrétní dokument, jde spíše o nalezení koaličního konsenzu, jak realizovat programový cíl vlády. Nová koncepce legislativy se totiž týká hlavně vlády, neboť její produkce návrhů zákonů je zdaleka nejčastější. Jak byste charakterizoval uplynulé pětileté období z hlediska právního řádu? Český právní řád kontinuuje, což není tak úplně samozřejmé. V roce 1992 se mnoho, ale nepříliš věcně diskutovalo o tom, zda kontinuitu práva zachovat či nikoli. Zda má posledním dnem roku 1992 skončit právní stav totalitního státu a nastoupit nové normy. Nebylo to však možné: došlo by tím k fatálnímu zásahu do všech stávajících právních vztahů, přestaly by platit působnosti státních orgánů a stát by nemohl existovat. S jistými nutnými korekcemi tedy náš právní řád jako celek kontinuuje. Proto je nadále typická přemíra nejen veřejnoprávní úpravy, podzákonných norem v oblastech, které lze upravit jen zákonem, ale i nenormativních norem, jejichž obsah je pouze politicky deklarativní ve smyslu komunistické ideologie. Co bylo v polistopadovém období největší změnou v legislativě? Za nejvýznamnější změnu si troufám označit eliminaci oněch základních zábran, které znamenaly nemožnost politické plurality a nemožnost volného trhu, zejména pak ustanovení principu rovnosti všech druhů vlastnictví. To jsou nejvíce kanonické změny, čímž není řečeno, že dnešní právní řád je již nerozporný a odpovídající naší době. Které oblasti práva čekají největší změny? Předně jde o problém duplicity práva obchodního a občanského. Osobně jsem přívržencem sloučení obou těchto oblastí práva v soukromoprávních sférách. Dále je zde oblast práva pracovního, které je dalším příkladem, jak veřejnoprávní úprava vytěsnila vždy svou podstatou smluvní vztahy mezi zaměstnavatelem a zaměstnancem. Celý tento obor práva by měl být zásadně revidován: Zákoník práce by se měl propříště omezit jen na nezbytné veřejnoprávní úpravy pracovněprávního vztahu a většina zbývajících vztahů by měla být záležitostí pracovní smlouvy. V závislosti na průběhu reformy veřejné správy musí dojít také k zásadní proměně administrativního, správního práva. Čím se nechává připravovaná legislativní reforma inspirovat? Právním řádem první republiky či spíše některé z tradičních demokracií? Právní řád i jeho soudní aplikace za první republiky byly podle mého soudu úctyhodné. Nicméně nelze zapomínat, že od té doby uběhlo 50 až 70 let. Jistě budeme navazovat na tradice první republiky, která zase navazovala na tradice rakouské. Nemůžeme totiž být vykořeněni z tradice kontinentálního právního myšlení. Kodexy první republiky nemohou být ale beze zbytku vodítkem pro naše nové právní úpravy. Půjde tedy spíše o volné navazování na tradice než o opisování. Jak úzce souvisí reforma právního řádu s diskusemi o rozměru občanské společnosti? Ne přímo, zprostředkovaně, ale velmi silně. Občanská společnost je společnost, která nemůže vzniknout tam, kde hypertrofuje stát, jeho funkce a veřejnoprávní metoda jeho právní úpravy. V tomto smyslu je zde souvislost velice úzká. Odmítáte hypertrofii státu a jeho funkcí. Jakou úlohu tedy přisuzujete státu ve společenských procesech? Role státu je velmi doktrinární otázka. Stojím samozřejmě na principu jeho minimální role. Státu však nesmí být činěny žádné právní zábrany tam, kde si svou roli musí zachovat, kde ony veřejné funkce musí zastávat. Stát, který jsme zdědili z minulého režimu, byl velmi centralistický. Takový si ho nadále nepřejeme, ale nástroje a struktury odpovídají ještě onomu starému modelu. Přestože některé funkce totalitního státu již skončily, jiné - např. živnostenská agenda - se objevily. Stát vystupuje mocensky. To je jeho vlastnost. Dbejme proto na to, aby stát tímto způsobem vystupoval jen tam, kde v obecném zájmu vystupovat musí. Nebyla motivem chystané reformy právního řádu také nutnost přizpůsobit tento systém legislativě Evropské unie v souvislosti s naší snahou o vstup do této organizace? Nerad bych reformu chápal jako kampaň. Jde spíše o trvalé uvědomování si jistých principů a jejich respektování. Co se týče komunitárního práva, to znamená práva EU, nejedná se o souvislý právní systém, ale o fragmentální soubor různých ad hoc vzniklých norem, které z našeho hlediska nemají zčásti ani povahu právních norem. Jde spíše o normy technické, obchodní, přepravní, produkční apod. Neřekl bych tedy, že principy tvorby našeho právního řádu přímo souvisejí s komunitárním právem. Přesto - v polovině listopadu máte předložit vládě zprávu o stavu přibližování se našich právních předpisů legislativě EU. Nakolik je dnes náš systém slučitelný se systémem EU? Pro každého nového člena či pretendenta o členství v EU je vždy obtížné se s touto slučitelností vypořádat. V ČR je mechanismus, kterým se každá nová norma zkoumá z hlediska závazných norem i doporučení EU. Proto je vypořádání se s komunitárním právem obligatorní náležitostí v důvodové zprávě u každé normy. Když naposledy vstupovalo do EU Rakousko, nebylo konfrontováno s celým balíkem asi 120 tisíc jejích norem, ale jen asi s 1500, na něž Unie položila důraz. Jak tomu však bude v době, kdy do EU bude vstupovat ČR, neumí dnes nikdo říci. Obecně vzato jsou naše základní kodexy, které jsou zajímavé z hlediska komunitárního práva, slučitelné s tímto systémem velmi slušně. To ovšem neznamená, že nás nečekají roky práce. Usilujete zavést nový řád do naší legislativy a odstranit její roztříštěnost. Jak z tohoto pohledu vítáte výsledky zákonodárné iniciativy poslanců? Nikdy nebudu v roli toho, kdo pojímá legislativu technologicky a koho ruší návrhy z jiných míst. Zákonodárná iniciativa je prastarou výsadou poslanců, bez níž si nelze parlament ani představit. Nic na tom nemění skutečnost, že mám často řadu technických výhrad a že jsou některé návrhy zákonů motivovány ryze politickými cíli. Tak to ale má být, tak je to přirozené, přiměřené a správné. Jak se ve výsledné podobě zákonů odrážejí neshody v koalici a skutečnost, že se i v některých zásadnějších věcech koalice nerozhoduje jednohlasně? Každá neshoda se pochopitelně ve výsledném produktu promítne. Je to ale spíše otázka politická než právní a souvisí s úrovní koaliční komunikace. Koalice si na tuto otázku časem odpoví sama. Ona žije v nějakém klimatu, získala jisté zkušenosti a zjistí, jak je výhodné dávat nikoli koaliční, ale jen částečně koaliční návrhy do parlamentu. Já říkám již dnes, že to výhodné není. Je vůbec taková dohoda vždy možná? V zásadních věcech je nutná. Definice zásadní věci je sice obtížná, je vždy tím, co je uvedeno v koaliční smlouvě či prohlášení vlády jako program nebo cíl. To jsou zásadní věci, v nichž je jediné možné konsenzuální řešení. Jinak je přirozené, že v řadě ostatních věcí mohou mít koaliční partneři odlišné názory. Kde je možno hledat původ některých legislativních slepých uliček, jako tomu bylo např. s ústavním zákonem o národní bezpečnosti? Ten měl být neodmyslitelnou součástí ústavního pořádku, po mnoha diskusích však ministři usoudili, že je zcela zbytečný. Slepé uličky jsou průvodním jevem každé cesty. Konkrétně při úpravě mimořádného stavu státu, hovořilo se o tomto zákoně již v době přijímání nové ústavy v ČNR. Slepou uličkou bylo, že se různé resorty přidávaly tvůrčím způsobem k návrhu tohoto zákona a uplatňovaly tam vše, co bylo z jejich hlediska důležité. Myslím si ale, že vládě musí být předložen alespoň minimální návrh tohoto zákona, kde bude definována ona mimořádná situace, stanoveno, jaké orgány stávající struktury v ní rozhodují a co se děje s orgány zbylými. To bude podle mého názoru rozumné doplnění ústavy. Objevují se podobné tvůrčí snahy resortů častěji? Jak vůbec ministerstva svými návrhy zákonů pomáhají zkultivovat právní řád? V naší státní správě existuje pochopitelně jistá setrvačnost v konceptu myšlení. Proto se v resortních návrzích i dnes nezřídka objevují málo přijatelné veřejnoprávní úpravy vztahů, které mají být soukromé. Nevidím v tom tragédii, jen memento a výzvu. Příkladem byl můj apel z konce loňského roku na mé kolegy ve vládě, aby předložili svůj resortní politický program. Věcný, nikoli legislativní. Stává se totiž, že do legislativní rady přicházely vládní návrhy zákonů, které teprve v procesu legislativního projednávání hledaly, čeho vlastně chtějí věcně docílit. Má to být ale přesně naopak: věcný program resortní politiky má být na počátku a potom lze teprve hledat adekvátní právní formu. Jak se tedy vůbec daří legislativní radě bránit dalšímu tříštění právního řádu. Jste spokojen s jejím vlivem na rozhodování vlády? Principy nového právního řádu, o kterých již byla řeč, se díky legislativní radě vážně projevují ve vládní produkci. Neříkám, že beze zbytku, že jsem vždy spokojen, ale jsou vážným, nikoli nahodilým kritériem pro zkoumání každého vládního návrhu zákona. Legislativní rada je poradní orgán, nic více, nic méně. Je proto na rozhodnutí vlády, jak se s jejím doporučením vypořádá. Podstatná je zde také vždy otázka koaličního klimatu při rozhodování vlády. V některých případech se dostala stanoviska legislativní rady a vlády do zásadního rozporu. Návrh zásad zákona o sociální pomoci označila rada opakovaně za zcela nedostatečný, ministři jej pak ale bez problémů schválili. Jak časté jsou podobné případy? Skutečností je, že každý z předkladatelů může i přes nesouhlasné stanovisko rady svůj projekt vládě předložit, a také se tak již v několika případech stalo a vláda tento návrh přijala. Ani po schválení dotyčných zákonů však nemám na onom nedoporučujícím stanovisku rady co měnit. Rovněž se domnívám, že další praxe ukáže, jak bylo toto stanovisko legislativní rady odůvodněné. Otázka na závěr: co je podle vás úkolem práva v demokratické společnosti? Za úkol práva nepovažuji, aby se stalo médiem k šíření různých politických proklamací či nějakých dobře míněných apelů na chování osob, jak fyzických, tak i právnických. Právo má své meze. Tyto meze jsou vyjádřeny tím, že právo je souhrnem norem, tj. předpisů, zákazů či sankcí. Není prostředkem k ovlivňování veřejného mínění ani společenského klimatu. Právo je rámcem, v němž má žít společnost způsobem, který si zvolí také v právní normě, ústavě. Základním úkolem práva je, aby si bylo vždy vědomo těchto svých mezí, aby nepodléhalo inflaci dobře míněných textů a aby bylo jen úzce provázaným souborem skutečných norem. 
invitation Hudba z dějin svatovítské katedrály Ivan Hartman Zítra na Pražském hradě začne hudební festival Pocta katedrále. Jedenáct dramaturgicky přitažlivých koncertů představí až do příští neděle hudbu, která historicky souvisí s Hradem a s katedrálou svatého Víta zvlášť. Letošek je pro svatovítskou katedrálu významný hned dvojím výročím: Před 650 lety, 21. listopadu 1344, byl Janem Lucemburským, jeho syny Karlem a Janem Jindřichem a arcibiskupem Arnoštem z Pardubic položen základní kámen chrámu. Dobudován však byl po četných přestávkách až před pětašedesáti roky. Hudební festival Pocta katedrále nabídne autentickou hudbu v autentickém prostředí. Snahou dramaturgů Petra Daňka a Ladislava Švestky bylo, aby při něm zněla hudba související s prostředím Pražského hradu co nejčastěji. Inspiraci proto čerpali z tisků dochovaných v pražské Národní knihovně. Pořadatelé situovali koncerty celkem do pěti míst hradčanské lokality (sv. Vít, Loreta, Míčovna, kostel Všech svatých a Španělský sál). Tři varhanní recitály bude hostit Loreta, která se může pochlubit nástrojem, na němž podle Petra Daňka zazní vybrané skladby naprosto autenticky. Výběr Lorety má být tak trochu i apelem, říká dramaturg Daněk, nejbližší použitelné varhany v okolí katedrály jsou totiž právě tam. Svatý Vít v současné době nedisponuje kvalitním nástrojem, který by mohl být užíván nejen k sólové hře, ale i k pouhému doprovodu. Přesto má katedrála od loňského roku nového varhaníka, Martina Porubu. Ten také v neděli sérii varhanních koncertů otevře. Poruba (1951) byl varhaníkem u sv. Mikuláše v Mnichově a od roku 1988 působí jako docent na mnichovské Akademii múzických umění. Pražskému publiku se v neděli představí poprvé - stejně jako ve středu maďarský varhaník István Ruppert (1954). Trojice varhanních koncertů vyvrcholí příští sobotu recitálem Hanse Haselböcka, profesora Vysoké hudební školy ve Vídni. Koncerty souborů interpretujících původními způsoby starou hudbu by měly evokovat především atmosféru rudolfinské Prahy (Pro Arte Antiqua Praha, Capella Rudolphina atd.) či nabídnout rozmanitý barokní repertoár (Pražský barokní soubor, Musica Florea - což je nejmladší soubor, který se festivalu zúčastní). Maďarský Mandel Quartet zahraje i populární taneční hudbu třináctého a čtrnáctého století. Festival rámují dva orchestrální koncerty: V sobotu řídí Libor Pešek pražské symfoniky s filharmonickým sborem a příští neděli Prahu navštíví vídeňský Niederösterreichisches Tonkünstlerorchester. Rakouská i maďarská účast na festivalu je podpořena Spolkovou zemí Dolní Rakousko a Maďarským kulturním střediskem v Praze. Správa Pražského hradu, která festival pořádá, vydala exkluzivní česko-anglický program. Ten nejen informuje o interpretech, autorech a uváděných dílech, ale v obsáhlé stati Tomislava Volka přibližuje hudební historii svatovítské katedrály. K letošnímu výročí hradní správa chystá rovněž dvoudílnou publikaci o katedrále. První díl, který by se měl objevit 28. září, bude pojednávat o stavbě chrámu a budou v něm poprvé publikovány architektonické plány Petra Parléře, který řídil stavbu po Matyášovi z Arrasu. Tématem druhého dílu je dostavba chrámu a čtenář se tak bude moci seznámit s jejími různými návrhy. 
caption Fotbalisté Viktorie Žižkov se radují ze vstřelení druhé branky do sítě svého soupeře v předkole PVP IFK Norrköping Foto ČTK 
sport Výsledkový servis Cyklistika MS v Catanii - časovka žen ( 29.6 km): Fotbal Předkolo PVP (výsledek prvního zápasu v závorce, tučně vytištěná mužstva postupují) Předkolo Poháru UEFA . Německá liga - Benfica Lisabon - FC Porto 1:1 (0:0), první zápas portugalského superpoháru. Branky: 77. Paneira - 75. Filipe. Hokej Vyzývací pohár '94 - finále: Tivali Minsk - Dukla Trenčín 4:2 (2:0, 2:0, 0:2), branky: Skabelka 2, Pankov, Taranovskij - Madový, Panvkovček. Dostihy Klusácké závody v Chuchli - Jerusalém Star, 3. Lamia Vin. Sperry, 3. Solvar. Bonan, 3. Sab Skal. Jamaica, 3. Sperry. Pamela Äs, 3. Sine Aspera. Epigon Sund, 3. Roger. Ilina Girl, 3. Luk. Kolik jste vyhráli? 35. týden - Super 49: V I. pořadí 1 výhra 5927906 Kč, ve II. je 6 výher 36111 Kč, ve III. je 531 výher 500 Kč a ve IV. je 8045 výher 50 Kč. Šance: V I. a II. pořadí není výhra, ve III. je 1 výhra 10000 Kč, ve IV. je 26 výher 1000 Kč a v V. je 299 výher 100 Kč. 
news Pamětní medaile Slovenského národního povstání předal včera více než 120 jeho českým účastníkům slovenský velvyslanec v České republice Ivan Mjartan. Podle zástupců Svazu bojovníků za svobodu bude v nejbližších dnech předáno u příležitosti 50. výročí SNP na 1100 těchto medailí, které uděluje slovenské ministerstvo obrany a Svaz protifašistických bojovníků SR. Slovenský stát, který existoval v letech druhé světové války, označil velvyslanec Mjartan za totalitní. Slovenské národní povstání je třeba chápat jako očistec, který jasně ukázal, kam Slovensko patří, uvedl ve svém vystoupení. Mjartan.Foto ČTK 
review Krásný Serge otevírá dveře do všední lidské existence Portrét týdne Jan Jaroš Některé filmy mají zvláštní osudy. Krásného Serge natočil Claude Chabrol zcela mimo velké výrobní společnosti, v poloamatérských podmínkách a díky penězům, které zdědila jeho žena. Film můžeme považovat za plně autorský, neboť Chabrol si k němu napsal i scénář - včetně úsporných dialogů. Spolehl se na herce téměř neznámé - Gérarda Blaina, Jeana-Clauda Brialyho a začínající zpěvačku Bernadette Lafontovou - a kdyby nebylo účasti kameramana Henriho Decaea (známého už ze spolupráce s takovými osobnostmi jako Melville nebo Malle), mohl by být film považován za první velké dílo snad všech zúčastněných. Decaeova kamera měla velký podíl na sugestivním vyznění příběhu, neboť přesně charakterizovala prostředí i jednotlivé protagonisty a postupně dospívala k metaforickému zevšeobecnění, v souladu s režijním záměrem. Nesmírně levný film, neboť některé výpravné projekty jako Bídníci s Jeanem Gabinem, natáčené ve stejné době, stály více než desateronásobek, si okamžitě podmanil publikum tím, že nepředstíral žádné závažné myšlenky ani vyumělkovaná dramata, že tíhnul k přirozenému zachycení všedního života docela obyčejných lidí, spíše outsiderů než dítek štěstěny. Krásný Serge však nebyl neumělou proklamací nových uměleckých principů, nýbrž jejich suverénním naplněním. Snad v žádném dalším svém filmu Chabrol nedosáhl takové výrazové prostoty, která by zároveň byla tak výmluvná a sdělná. Film se odehrává na venkově, v městečku Sardent, kam se po letech vrací - aby si tam léčil zdraví - tamější rodák. Francois (v podání Brialyho) se uhnízdil v Paříži, přizpůsobil se jí a ve světě svého dětství si připadá jako cizinec. Cítí, že jeho uvažování, jeho emoce i očekávání spadají už jinam. Chabrol jej konfrontuje s jeho dávným přítelem Sergem (Blain), který také plánoval skvělé uplatnění, ale nakonec zůstal zde, plný rezignace, zahořklosti a závislosti na alkoholu. Francois se mu navzdory odmítání snaží pomoci, často bývá citována scéna, kdy ve sněhové vánici nese opilého Serge za jeho rodící ženou. Režisér - na rozdíl od svých pozdějších filmů, které často končívají krvavě - zde spřádá úvahy o spasitelství, přes akcentování bědného živoření především v duchovním smyslu dává svým hrdinům naději. Je však zajímavé, že sám režisér si svého pozoruhodného a v mnohém výjimečného debutu ani v nejmenším necení - dokonce jej považuje za svůj nejhorší film. Z hlediska jeho pozdějšího příklonu k výstředním zápletkám se není čemu divit. Krásný Serge opravdu připomíná mladistvé ideály svého tvůrce ještě předtím, než se musel sklonit před diktátem peněz. Ostatně vysoká ocenění - na Mezinárodním filmovém festivalu v Locarnu, kde se poprvé uváděl, získal cenu za nejlepší režii, ve Francii byl prohlášen za nejlepší debut a jako takový odměněn Cenou Jeana Viga - dotvrzují, že se jednalo o dílo, které nebylo možné přehlédnout. Úspěch Krásného Serge umožnil, aby Chabrol v podobných vypravěčských intencích (ovšem se sílícím sarkasmem) a s týmiž spolupracovníky natočil Bratrance (1959). Tady naopak původem vesnický student naráží na snobismus a poživačnou lhostejnost velkoměsta, poznávaje, že poctivost a odpovědnost jsou mnohým spíše k smíchu. Francouzská nová vlna se rozjela na plné obrátky. Vysílá ČT 2 v pondělí 29. srpna ve 21.30. 
news Nadějné změny v Poldi Kladno Praha ( ali , ma ) - Do změn , které byly provedeny na středeční valné hromadě akciové společnosti Poldi Kladno holding , vkládám velké naděje , sdělil včera LN ředitel Poldi Ocel , s. r. o. , Vladimír Stehlík . Stehlíkova firma Bohemia Art má na základě vítězství ve veřejné soutěži získat více než polovinu akcií Poldi Ocel , která je dosud součástí a. s. Poldi Kladno holding . Vztahy mezi Poldi Ocel a Poldi Kladno byly napjaté . Ve středu Fond národního majetku , který je stoprocentním majitelem Poldi Kladno Holding , její vedení vyměnil . Předseda výkonného výboru Fondu národního majetku Roman Češka včera LN sdělil , že se nové vedení holdingu Poldi Kladno skládá z nezávislých odborníků . Další postup v této záležitosti včetně obnovení výroby v Poldi Ocel podle Češky plně závisí na V . Stehlíkovi . Ten LN sdělil , že jakmile podepíše nové vedení holdingu dohodu o převzetí závazku vůči Komerční bance , banka uvolní Poldi Ocel půlmiliardový úvěr . 
overview Nabídky - poptávky Komerční banka, a. s., zprostředkovává obchodní kontakty mezi tuzemskými a zahraničními firmami. Zájemci mohou požádat i o vyhledání vhodného partnera v zahraničí na základě své vlastní nabídky (poptávky). Z nabídkového servisu jsme vybrali: * Italská banka hledá v ČR pro svého klienta velkoprodejce, dovozce (i jednotlivé prodejce) rýsovacích pomůcek. Prospekty jsou k dispozici. 823/NPS/9486 * Italská banka hledá v ČR pro svého klienta menší firmu vyrábějící bezespárové trubky tvarované za studena (cold-finished seamless tubes) pro hydraulické válce (hydraulic cylindres) soustružené a honované (turning and honing) s možností rozšíření výroby instalace chromového pokovování ocelových prutů (enlargement for installation chrome plating firm for steel). 823/NPS/9488 * Německá banka hledá pro svého klienta zákazníky v ČR, kteří by měli zájem o dekorační tkaniny a záclony (Dekostoffen und Gardinen). 823/NPS/9492 * Americká banka hledá v ČR pro svého klienta odběratele krmiv pro zvířata. Jde např. o výrobky ze slunečnic s 30% obsahem proteinu, bavlníkových semen se 30% obsahem proteinu a sojových bobů. Přeprava tohoto zboží ve velkém balení. Podrobnější informace o nalodění, pojištění a cenách zboží jsou k dispozici. 823/NPS/9493 
caption Soukromé zemědělské farmy v roce 1993 
news Údržba dálnic dražší Praha - Celkové náklady na údržbu dálnic, kterou provádějí Střediska správy a údržby dálnic, činily loni 133 milionů korun. Proti předešlému roku byly vyšší o 26 %, tj. asi o 27 mil. Kč. Na růstu se nejvíce podílela zimní údržba, při níž došlo k výraznému nárůstu spotřeby soli při několikanásobném zvýšení cen chemických posypových materiálů. 
plot Zlaté časy rádia V rozsáhlém cyklu filmů Woodyho Allena přichází na řadu snímek možná méně známý , ale přesto dokládající režisérovu invenčnost . Ve Zlatých časech rádia se vrací do dob , kdy rozhlas býval ještě králem , kdy vstupoval do domácnosti prostých Newyorčanů , ovlivňoval jejich životní styl . Skrze veselé i trapné osudy jedné židovské rodiny na přelomu 30 . a 40 . let načrtává portrét americké společnosti , chystající se na vstup do války . ( raj ) ( ČT 1 - 21.55 ) 
survey Většina je pro dostavbu Temelína Praha - Pro dostavbu jaderné elektrárny Temelín a pro její uvedení do provozu by v případném referendu hlasovalo šedesát procent lidí . Vyplynulo to z průzkumu veřejného mínění , který v červenci uskutečnila společnost AISA . Proti dostavbě by se v případném referendu vyslovilo 23 procent lidí . Poměr příznivců a odpůrců Temelína je tedy 2.5 : 1 . Více než jedna polovina obyvatel České republiky , 60 procent , souhlasí s využitím jaderné energie formou jaderných elektráren . Nesouhlas vyslovila jedna třetina, resp. 35 procent dotázaných. Pět procent neví. Výzkum ukázal, že s využitím jaderné energie rozhodně souhlasí 23 procent obyvatel. Rozhodný nesouhlas vyslovilo 14 procent respondentů. 
news Podle Jiné volby by měl stát za ministerstva v Praze platit Praha (jap) - Volební seskupení Jiná volba (JV) založily pražské organizace Československé strany socialistické, strany Levý blok, Strany demokratické levice a Liberálně sociální unie. Volebním lídrem Jiné volby bude v podzimních komunálních volbách Zdeněk Vorlíček z Levého bloku. Včera o tom informovali zástupci zúčastněných subjektů. Podle tezí volebního programu Jiné volby usiluje toto seskupení o to, aby se mladým lidem neuzavírala cesta ke vzdělání ze sociálních důvodů. Na dotaz LN, zda mají představitelé JV dojem, že mladí lidé v ČR nemají ze sociálních důvodů přístup ke vzdělání, odpověděl Z. Vorlíček, že teď ještě ne. Podle dalších tezí chce JV například snížit finanční náročnost MHD pro občany, podporovat talentované tvůrce a soubory soustavnou dotací, obnovit výstavbu zejména sociálních bytů, či zlepšit péči o parky a zelené plochy. Na otázku, kde by chtěla Jiná volba brát peníze na tak drahý program, odpověděl její zástupce Jiří Pružina (SDL), že obec spravovaná JV by podporovala podnikatele, ale například také zavedla poplatky za fungování ministerstev na území Prahy. 
news KDS kritizuje telekomunikační monopol Z politické scény Praha (mrk) - Klíčové rozhodnutí o monopolním postavení SPT Telecom je podle KDS špatné. Uvedl to předseda strany Ivan Pilip. Podle jeho slov se sice podařilo do zásad státní telekomunikační politiky prosadit podporu a rozvoj místních sítí, je však prý třeba dále hledat alternativní řešení a zrychlovat vstup dalších subjektů do tohoto odvětví. Nic prý nenasvědčuje tomu, že by monopol měl prospět výši tarifů či rychlosti rozvoje sítě. 
news Za třináct kapliček jdou pachatelé za mříže Soudní síň Olomouc - Dva tresty odnětí svobody na dobu tří let a jeden trest odnětí svobody v trvání 28 měsíců udělil Okresní soud v Olomouci Z. G. (1958), P. Z. (1968) a M. F. (1964), kteří v průběhu jednoho měsíce koncem roku 1992 vyloupili třináct kapliček v okresech Olomouc a Bruntál. Touto trestnou činností způsobili na odcizených věcech škodu za 286000 korun. Předseda senátu olomouckého soudu Jaroslav Zbožínek k tomu dodal, že toto rozhodnutí soudu prozatím nenabylo právní moci. Státní zástupkyně se podle něj s největší pravděpodobností v zákonem stanovené lhůtě proti rozsudku odvolá, neboť se jí uložené tresty zdají příliš nízké. Trestní sazba odnětí svobody v tomto případě je dva až osm let, uvedl J. Zbožínek a poznamenal, že rozhodnutí soudu o udělení trestu bylo podmíněno mj. i tím, že se pachatelé ke svým činům doznali. 
caption Manažer Hoddle s novou posilou Furlongem, za něhož Chelsea zaplatila Watfordu rekordních 2.3 milionu liber Foto archiv 
sport Brankář Šimurka na Žižkov Za Viktorii nastoupí už dnes v derby proti Spartě Praha - Fotbalové Viktorii Žižkov se brankářský problém podařilo rychle vyřešit. Za zraněného Pařízka (zlomená noha v utkání PVP) získala z Bohemians Juraje Šimurku. Obě strany se dohodly na hostování do konce listopadu s opcí od 1. prosince. V případě potřeby Viktoria poskytne klokanům nějakého hráče na hostování. Třiatřicetiletý Šimurka bude moci nastoupit už v dnešním derby se Spartou. Psychicky je na tom mužstvo po sérii vítězství a postupu v PVP dobře, fyzická kondice bude záležitostí každého jednotlivce, uvedl před dnešním bojem o vedení v prvoligové tabulce žižkovský trenér Kotrba. Naproti tomu Letenští mají po pohárovém nezdaru problémy se sestavou. Sopka zlobí výron v lýtku, Gundu pohmožděný nárt, Frýdek si tradičně stěžuje na bolest v tříslech a o Budku se pokouší chřipka. K náladě v týmu trenér Borovička řekl: Není čas být zdrceni. Střetnutí s Viktorkou nás motivuje - hráči chtějí odvést porážku ve finále Českého poháru. 
news Přepravci nebezpečných látek od srpna pod zostřeným dohledem Praha (mrk) - Zvýšit bezpečnost přepravy nebezpečných látek je cílem prováděcí vyhlášky ministerstva dopravy, která nabyla platnosti 1. srpna tohoto roku současně s novým zákonem o silniční přepravě. Jak LN informoval Jaroslav Opletal ze silničního odboru ministerstva dopravy, touto vyhláškou se v ČR zavádí platnost ustanovení Evropské dohody o mezinárodní silniční přepravě nebezpečných věcí (ADR) i do vnitrostátní přepravy. ČR přistoupila k této dohodě již v roce 1987, ovšem pouze v oblasti přepravy mezinárodní. Důsledkem tohoto kroku bude podle Opletala zpřísnění předpisů pro cisternové vozy a vozidla pro přepravu výbušnin. Automobily musí být podle nové vyhlášky každoročně podrobovány technickým prohlídkám a musí mít zvláštní osvědčení o způsobilosti k přepravě nebezpečných látek. Vozidla, která nebudou vyhovovat normě, mohou po našich silnicích jezdit maximálně do konce roku 1995. Řidiči vozidel přepravujících nebezpečné látky musí projít týdenním školením, které organizuje Ústav silniční a městské dopravy. V něm se seznámí se zvláštními předpisy pro tato vozidla, chováním vozidla v zatáčkách a při brzdění, se způsoby hašení a opatřeními v místě havárie. Zlepšit by se mělo také označení těchto vozidel: k současným oranžovým tabulím přibudou zvláštní bezpečnostní nálepky. 
collection Ukrajinu čeká růst inflace Týden ve světovém hospodářství Praha - Na začátku uplynulého týdne odmítl ruský vicepremiér Alexandr Šochin, který je pověřen kontakty s mezinárodními finančními organizacemi, že by Ruská federace mohla požadovat odpuštění části dluhu u západních věřitelů. Rusko by tím riskovalo svou prestiž mocnosti a podkopalo by důvěru ve své platební schopnosti, což by vedlo ke zmrazení zahraničních investic v zemi a všech forem ruské účasti v mezinárodní finanční spolupráci, řekl Šochin Na konci týdne pak Šochin uvedl, že vláda vypracovává zásadní řešení problému ruského dluhu, které nepředpokládá jeho odepsání. Podstatou řešení by mělo být pro Rusko přijatelné schéma splácení dluhu na nejbližší roky, které by stanovilo strop pro výdaje státního rozpočtu. Na začátku uplynulého týdne vydal nový ukrajinský prezident Leonid Kučma výnos o zdokonalení devizové regulace, jímž mají být napraveny předchozí kroky prezidenta Leonida Kravčuka. Podle Kučmova výnosu má národní banka zajistit v druhé polovině roku podmínky pro sblížení oficiálního a tržního devizového kursu karbovance a jeho postupnou unifikaci. Od 1. října má být rovněž obnoveno obchodování na devizové burze. Národní banka má spolu s vládou připravit opatření ke zvýšení devizových rezerv. Jedním z prostředků získání deviz je nařízení, podle něhož se musí povinně odprodávat státu polovina devizového příjmu, jen část z nich však za oficiální kurz. Komerční banky nyní prodávají dolar za zhruba 45000 karbovanců, zatímco oficiální kurz činí 20500. Měsíční inflace na Ukrajině v červenci klesla na 2.1 %. Podle předního ukrajinského ekonoma Oleha Soskina však v září zemi postihne růst inflace do 50 až 60 %. Kurz karbovance by měl klesnout na 60000. Situace německé ekonomiky se zatím zlepšuje rychleji, než se očekávalo. Výroba automobilů např. letos do července vzrostla o 8 % na 2.54 milionu vozů, což je zřejmý signál konce recese v tomto odvětví. Přední evropská automobilka Volkswagen mezitím uspořádala prezentaci svého přepracovaného modelu Polo, od něhož si velmi slibuje. V Paříži představené nové auto by mělo získat ztracené pozice v segmentu ovládaném takovými modely jako Ford Fiesta, Renault Clio, Opel Corsa a Peugeot 106. V příštím roce by chtěl Volkswagen prodat 350000 vozů Polo. Dobře si vedou i německé koncerny chemického průmyslu. Společnost Hoechst ohlásila nárůst svého čistého zisku za první pololetí o 62 % na 651 milionů DEM a chemický a farmaceutický koncern Bayer zvýšil v tomto období zisk o 25 % na 985 milionů DEM. Optimistické zprávy přišly i od velkých japonských firem. Zisk největší japonské automobilky Toyota sice za poslední finanční rok klesl o 29 % na 125.81 miliardy jenů, podle představitelů společnosti však tento vývoj již dospěl ke dnu a nyní se čeká již jen zlepšení. Hlavní producent spotřební elektroniky Matsushita Electronic zvýšil v prvním čtvrtletí svého finančního roku zisk o 33 % na 8.9 miliardy jenů. Italská vláda je rozhodnuta udělat rázná opatření proti nárůstu rozpočtového deficitu. Uvažuje proto o urychleném zavedení vyšší věkové hranice pro odchod do důchodu. 
news Naděje na mír v Irsku stoupají Londýn - Naděje na trvalé příměří v Severním Irsku vzrostla včera odpoledne poté, co předseda politického křídla Irské republikánské armády Gerry Adams prohlásil, že již existují základní předpoklady k nastolení míru a spravedlnosti v Severním Irsku. Adams to uvedl po schůzce s předsedou Strany sociálních demokratů a labouristů Johnem Humem. Komentář na straně 7 
news Zvolen patriarcha Praha - Patriarchou Československé církve husitské byl v pátek v Praze na příštích sedm let zvolen Josef Špak, dosavadní farář ve staroměstském kostele sv. Mikuláše. Řádný sněm v neděli dále projednal název církve a církevní ústavu. 
caption Na pražském Výstavišti proběhl od čtvrtka do soboty pátý ročník mezinárodního veletrhu módy a módních doplňků Elegance '94. V obou křídlech Průmyslového paláce představil tvorbu renomovaných podniků i návrhářů, mezi nimiž nechyběla například liberecká firma Zdena Šafka či pražská Art &amp; Fashion Gallery Ivany Follové. Snímek zachycuje přehlídku a velkorysou expozici OP Prostějov, příští Elegance '95 se plánuje na únor. (kul) Foto Martin Přibyl - LN 
news Natažená dlaň ministerstev Praha (ljď, gag) - Požadavky ministerstev by bylo možné uspokojit jen při vyšší úrovni zdanění, než jakou předpokládá návrh státního rozpočtu na rok 1995 připravený ministerstvem financí. Zpravodajům LN to potvrdily zdroje z jednotlivých resortů. Nároky některých ministerstev jsme již přinesli v sobotu. Ministerstvo zahraničí žádá podle ředitele tiskového odboru Marka Skolila příjem z rozpočtu o zhruba 350 milionů vyšší, než dostalo letos. Rozdíl činí asi 18 procent. Důvodem vyšších nároků je především otevření nových zastupitelských úřadů, zejména v jihovýchodní Asii (Šanghaj, Singapur, HongKong a další). Rozdělením federace přišla podle Skolila ČR o některé budovy, jejichž ztrátu bude třeba nahradit investicemi. Osmdesát procent výdajů resortu směřuje do zahraničí. Významnou položkou jsou i příspěvky za členství v mezinárodních organizacích. Příští rok bude ČR hradit svůj příspěvek u OSN i za poslední dva roky. Po rozdělení federace, jak sdělil M. Skolil, nám totiž nebyl vypočítán koeficient, takže jsme příspěvek neplatili. Ministerstvo obrany předpokládá, že jeho rozpočet na rok 1995 nepřesáhne 28 miliard, což by znamenalo zhruba čtyřprocentní růst. Na letošek připadlo armádě 26.9 miliardy Kč. Náměstek ministra Miroslav Kalousek charakterizuje požadavek jako kompromis mezi potřebami armády a možnostmi společnosti. Ministerstvo se podle něj snaží razantně snižovat provozní náklady, aby mohlo v příštím roce posílit investiční a rozvojové programy, k nimž patří i přezbrojení. Ministerstvo vnitra považuje před dnešním jednáním o charakteristice rozpočtu na rok 1995 za předčasné poskytovat detailní informace, sdělila LN tisková mluvčí Beata Berníková (výše rozpočtu na letošek činila 17.7 miliardy Kč). Řekla nicméně, že i ministerstvo vnitra počítá v porovnání s rokem 1994 s posílením investic. Jedná se zejména o výstavbu archivního areálu a modernizaci objektů policie. Z neinvestičních výdajů bude značná částka věnována na posílení policie o 3820 mužů, na mzdy, ale i na odvody sociálního a zdravotního pojištění. Nezanedbatelná suma připadne na snížení bezpečnostních rizik u organizovaného zločinu a migrace. Z kritérií ministerstva financí vyplývá, že resorty se při tvorbě rozpočtů na rok 1995 mají držet výše z předešlého roku. 
essay Líbivé gesto ODS Komentář Marek Stoniš Jako když střelí do hejna vrabců, prchali před novináři po skončení výkonné rady Občanské demokratické strany někteří ministři. Zvláště ti ekonomičtí. Z jednoduchého důvodu - nechtěli se pouštět do podrobnějšího výkladu návrhu ústavního zákona, kterým chce ODS navždy v této zemi zabránit přijetí deficitního rozpočtu. Mlčícím a co nejrychleji se vytrácejícím členům vedení ODS se není co divit - ať by se snažili uvést na podporu tohoto zákona sebegeniálnější argument, i průměrný ekonom i politik jej musí rozcupovat na kousky. Ne náhodou už v pátek začaly v rekreačním středisku u Berouna, kde probíhala výkonná rada ODS, vyzvánět telefony. Šokující zprávu ihned začali ověřovat nejen vyjevení redaktoři ekonomických rubrik, ale rovněž sekretariáty některých ministerstev. Je nepochybné, že pro ekonomiku každé země je lepší nežít na dluh a mít rozpočet vyrovnaný s nízkou mírou inflace než naopak. Česká opozice se nijak netají tím, že pokud se dostane k moci, nebude se deficitnímu rozpočtu nijak bránit. Kvůli předpokládané velkorysé dotační politice bychom pak zákonitě aspoň na čas museli žít v neveselých deficitních časech. Ovšem přijímat v obavě před budoucími rejdy levicových ekonomů ústavní zákon, který by jim po případně vyhraných volbách zabránil sestavit deficitní rozpočet, je neobyčejně absurdní myšlenka, která nemá ve světě obdoby. Rozpočet je věcí každoročního vyjednávání na úrovni vlády a parlamentu a uzákonit, že se jej vždy podaří sestavit vyrovnaně, se jednoduše nedá. Nehledě k tomu, že jej ODS při současném rozložení politických sil v parlamentu ani nemůže prosadit. S hlasy opozice, která pravděpodobně nepodpoří ani přijetí rozpočtu pro příští rok, Klausova strana počítat nemůže. A podle prvních ohlasů se dá soudit, že na svou stranu nezíská ani zbytek koalice. Ta totiž považuje Klausův návrh za projev čistého populismu. Nebude daleko od pravdy. Bylo by totiž s podivem, kdyby si absurdnost svého návrhu neuvědomovali sami účastníci výkonné rady ODS, včetně premiéra Klause. K návrhu zákona na věčně vyrovnaný rozpočet ale Klausovu stranu nevedly ekonomické, nýbrž průhledné politické motivy. Nevadí, že podobný ústavní zákon nikdy nebude (a nemůže) být přijat - politikům ODS to nijak nezabrání v tvrzení, že jejich strana je tou jedinou u nás, která odmítá život na dluh. V blížících se komunálních volbách je starost o štěstí budoucích generací líbivým politickým gestem. Nic víc, nic méně. 
news Produkce klesla, vývoz stoupl Tokio - Produkce dvou největších japonských automobilek Toyota a Nissan v červenci poklesla, vývoz jejich automobilů se však zvýšil. Vyplývá to z posledních zpráv obou společností. Domácí produkce Toyoty v červenci v meziročním srovnání poklesla o 3.3 procenta na 313813 vozů, když v předešlém měsíci automobilka zaznamenala svůj první nárůst po 13 měsících. Zámořská produkce však stoupla o 18 procent na 85166 vozů. Export Toyoty se v červenci zvýšil o 8.1 procenta na 139739 vozů díky nárůstu vývozu do Severní Ameriky a Oceánie. Domácí odbyt vzrostl o 0.3 procenta na 204423 vozů s podporou poptávky po luxusních typech. Produkce Nissanu v posledním měsíci prudce poklesla o 17.7 procenta na 139407 vozů a červenec tak byl 25. měsícem nepřetržitého poklesu. V zahraničí se však vyrobilo 72666 vozů Nissan, což představovalo nárůst o 1.7 procenta. Vývoz aut Nissan se v červenci zvýšil o 13.4 procenta na 63981 vozů, když v červnu automobilka zaznamenala svůj první růst exportu po 23 měsících. Prodej na domácí půdě však dále klesal již desátý měsíc za sebou, tentokrát o 6.4 procenta na 112436 vozů. 
comment Američtí sloni v ulsterském porcelánu Jarka Stuchlíková , Terezie Jungrová Irský premiér Albert Reynolds se ve čtvrtek setkal s americkou delegací ( povětšinou složenou z Američanů irského původu ) , která se s požehnáním své vlády snaží uspíšit řešení problému Severního Irska . Jejím prvořadým úkolem je prý přesvědčit Irskou republikánskou armádu ( IRA ) , aby konečně vyhlásila trvalý klid zbraní . Šestičlennou skupinu vedl Bruce Morrison , bývalý člen Kongresu USA a blízký přítel prezidenta Clintona . Další její člen byl Niall O ` Dowd , vydavatel irských novin v New Yorku . Do Irska přijeli poprvé v tomto složení již minulé září a od té doby asi dvanáctkrát . IRA na jejich počest vyhlásila v září týdenní příměří , aby si mohli v klidu prohlédnout západní Belfast , město Derry a jiné oblasti konfliktu . Na oplátku zařídila skupina letos na jaře G . Adamsovi vízum k jednorázové návštěvě USA , což vyvolalo značnou nevoli britské vlády . Adams samozřejmě návštěvu využil k propagačnímu tažení proti britské politice , což vztahy mezi Londýnem a Washingtonem ještě více napjalo . Podle členů delegace dnes existují nejlepší podmínky pro mír v Severním Irsku . O ` Dowd je srovnal takto : Porozumění mezi Humem a Adamsem ( John Hume je předák umírněné Strany sociálních demokratů a labouristů , zastupující konzervativní katolickou střední třídu ) , míru nakloněné vlády v Dublinu i Londýně a hlavně americký prezident , který má na vyřešení situace osobní zájem . . . Opětovný příjezd delegace do Belfastu napovídá , že Sinn Fein potřebuje americkou podporu , aby mohla čelit jestřábům ve vlastních řadách . Podpora či nesouhlas irsko-americké komunity byly vždycky důležité v politickém životě Irska. Delegace Severnímu Irsku slibuje investice, kapitál a rozvoj. Dokonce se hovoří o emisi Irských mírových fondů. Výtěžek bude věnován na projekty realizované hnutím Sinn Fein. Milionu protestantů delegace žádné sliby nepřivezla. Zdá se, že fakt, že většinu obyvatel Ulsteru tvoří protestanté, kteří si přejí i nadále setrvat ve svazku s Británií, Američané nevnímají. Po rozhovoru se zástupci Sinn Fein delegace prohlásila, že jejich jednání posune mírový proces v Ulsteru velmi konstruktivním směrem. G. Adams zase předl: Mám potěšení oznámit, že tato schůzka byla více než významným krokem k míru.Ani on však nic blíže nevysvětlil, ani nesdělil, zda IRA vyhlásí příměří. Promptně zato vyzval britského premiéra Majora, aby se této nabízené historické šance chopil oběma rukama. Britská vláda americkou iniciativu zřejmě přehlíží. I když delegace prohlašuje, že Prosincová deklarace - výsledek mírové iniciativy Reynoldse a Majora - bude základním kamenem budoucího míru, jejich úzké vztahy s IRA, Sinn Fein a Adamsem Londýn jistě netěší. Vztahy mezi Majorem a Clintonem nejsou nejlepší a americké zasahování do Ulsteru je rozhodně nespraví. Clinton či irská lobby Británii obviňují z nedostatku vůle vyřešit tento v podstatě staletý konflikt. Britové se zase domnívají, že Američané tak trochu připomínají slony v porcelánu. Nikoliv ve vztahu ke katolíkům, k nimž přistupují jako přátelé nezatíženi hříchem kolonialismu, nýbrž k početným protestantským loyalistům, kterým náhle nezaslouženě nasazují psí hlavu. Poslední dobou se šuškalo, že se IRA skutečně chystá vyhlásit příměří. Někteří pozorovatelé tvrdili, že se to stane právě v době návštěvy delegace. Nestalo se. Vzápětí po slovech Gerry Adamse o historické šanci na mír došlo k dvěma útokům na policejní stanice. Výbuchy, které si vyžádaly nejméně deset raněných, mnohé naznačují. Je možné, že teroristé zůstali teroristy a příměří či politická jednání je vůbec nezajímají. Jako pravděpodobnější se však jeví, že v samotné IRA probíhají tvrdé diskuse o příměří. Výbuchy by pak měli na svědomí jeho odpůrci. 
review Peškova pocta katedrále Hudba Petr Veber Na Pražském hradě začal v sobotu festival Pocta katedrále, který pořádající světské instituce věnovaly letošnímu podzimnímu 650. výročí založení chrámu svatého Víta. Úvodní koncert se - jako jediný z jedenácti plánovaných - odehrál přímo na slavném místě a poctou skutečně byl. Pod taktovkou Libora Peška orchestr Pražských symfoniků a Pražský filharmonický sbor s Magdalenou Hajóssyovou a Peterem Mikulášem rozezvučel vznosný prostor nádhernou duchovní hudbou tří autorů. Verdiho Te Deum je i na malé ploše blízké kontrastně stavěným romantickým freskám. Nedoceňovaný francouzský autor našeho století Francis Poulenc obdařil před čtyřiačtyřiceti lety své zpracování Stabat Mater apartní harmonií, kouzelnou melodikou i přehledně členěným hudebním tvarem. Vždyť také dirigent Libor Pešek nechal kvality Poulencovy skladby náležitě vyniknout. Dvořákovo Te Deum je pak skvělou, neomylně českou slavnostní skladbou, která u sv. Víta v poslední době zaznívá vždy po prezidentských volbách. A co nás na festivalu čeká v nadcházejících dnech? V zítřejším vystoupení souboru Duodena Cantitans a souboru Capella Rudolphina se lze těšit na autentickou hudbu ze Svatovítské katedrály kolem roku 1600. Nad programem některých dalších koncertů se ovšem vynořuje otázka, co společného má jejich náplň s katedrálou svatého Víta. V případě varhanních koncertů je pochopitelné, že volba padla na vhodnější nástroj v nedaleké Loretě, jemuž se svatovítské varhany nevyrovnají. V programu festivalu však výrazně chybí například vokálně instrumentální hudba provozovaná u sv. Víta ve století devatenáctém. Místo toho uslyšíme světskou hudbu minulosti, Dvořákovu smyčcovou serenádu a na závěr dokonce jednu z Beethovenových symfonií... Takže spíš letní nabídka? 
sport S angažmá změnil i občanství Kunce je dalším Čechem v německé reprezentaci Liberec (tob) - Dalším hráčem českého původu, který rozšířil řady německých hokejových reprezentantů, se stal 22letý Daniel Kunce. V Liberci nastoupil proti naší reprezentaci spolu s Martinem Reichelem, Petrem Guldou a Robertem Hockem. Do výběru trenéra Kingstona se tentokrát nevešel Jan Benda, který startoval na posledních olympijských hrách i mistrovství světa. Daniel Kunce se narodil v Šumperku, kde také začínal s hokejem, během studií na gymnáziu pak oblékal dres Vítkovic a po přijetí na vysokou školu (obor tělocvik - němčina) ochutnal tehdy ještě nejvyšší federální soutěž v Olomouci. Tehdy obcházeli české hráče, kteří mají německé předky, funkcionáři z bundesligy a nabízeli jim nové občanství i angažmá. Mně tehdy o vlásek unikla šance dostat se do reprezentační dvacítky. V Olomouci jsem jako student měl snad vůbec nejnižší plat v mužstvu a Kaufbeuren mi na můj věk nabízel velmi slušné peníze. Vůbec jsem neváhal, vypráví Daniel Kunce, který od roku 1991 tedy působí v bundeslize a minulý rok v prosinci dostal šanci i v německém reprezentačním mužstvu B na turnaji Izvestijí v Moskvě. V té době hájil barvy Hedosu Mnichov, který se však dostal do platební neschopnosti a nebyl schopen vůči Kuncemu plnit smlouvu. Daniel se tak v polovině sezony vrátil do Kaufbeurenu, kde se v kabině neostýchá mluvit česky. V reprezentaci je to jiné. S Martinem, Petrem a Robertem máme ze spoluhráčů přece jenom větší respekt a nechceme, aby si mysleli, že před nimi něco skrýváme. Proto se raději bavíme německy. Z libereckého zápasu si prý žádné velké dojmy neodnesl, protože z mlhy, která se vytvářela nad ledem, měl neustále zapocené plexisklo... 
sport Anglie platí USA Londýn - Anglická fotbalová asociace nabídla reprezentačnímu týmu USA 25000 liber ( 37500 dolarů) za vítězství v mezistátním utkání s Anglií, které se uskuteční 7. září ve Wembley. Angličtí funkcionáři tak chtějí Američany motivovat k vyšší výkonnosti a získat pro svůj tým co nejkvalitnějšího soupeře. Americký hráč Alexi Lalas, účastník letošního mistrovství světa a v současné době hráč Padovy z italské nejvyšší soutěže, nabídku přivítal, ale dodal, že se spolu se svými spoluhráči pokusí Angličany porazit bez ohledu na finanční efekt. Celek USA ve vzájemném střetnutí před rokem v Bostonu vyhrál 2:0. 
sport Ani výhra nerozvázala jazyky sparťanů Dohrávka čtvrtého kola první fotbalové ligy: Sparta Praha - Viktoria Žižkov 3:1 Praha (ber, šv) - Po pohárovém nezdaru si fotbalisté Sparty spravili náladu v dohrávce 4. ligového kola. Na Strahově porazil úřadující mistr žižkovskou Viktorii 3:1. Na čele tabulky zůstává Slavia. Po nudné dvacetiminutovce na začátku utkání dostal překrásný pas Poborský, ale v ideální pozici jen rozryl kopačkou trávník. Pak postrašil Trval hlavičkou, což bylo na dlouhé minuty ze strany Žižkovských vše. Ve 28. minutě načechral míč trestného kopu u rohového praporku Nedvěd a zapomenutý Novotný proměnil hlavou - 1:0. I nadále byl největším nebezpečím pro hosty Nedvěd, jehož dalekonosné střely létaly na Šimurkovu branku ze všech stran. Více než dvanáct tisíc diváků se mělo najednou na co dívat. Do poločasu Viktoria odpověděla Vrabcovým trestným kopem, který Kouba zlikvidoval. Po přestávce Sparta kontrolovala vývoj utkání a Kožlej měl ideální možnost na zvýšení náskoku, ale netrefil opuštěnou bránu. V 62. min. přišel trest - Poborský se dostal k odraženému míči, obešel Vonáška a prostřelil Koubu - 1:1. Domácí však neponechali nic náhodě. V 70. min. stačil Šimurka jen reflektivně vyrazit Novotného hlavičku a Sopko s klidem doklepl do sítě. O pět minut později Frýdek zachytil Holotovu rozehrávku, narazil si se Sieglem a nikým neatakován skóroval. O chvilku na to fauloval Gabriel před vlastní brankou Němce, ale penalty se sparťané dožadovali marně. Žižkov vsadil vše na útok, vytvořil si pár slibných šancí (Jančulovu hlavičku chytil Kouba, Bílek z přímého kopu nastřelil břevno), ale i Sparta podnikala do otevřené obrany nebezpečné protiútoky. Stav zápasu se však už nezměnil. O radost z vítězství se hráči Sparty odmítli podělit s novináři, protože se kolektivně rozhodli s nimi nemluvit. Za porušení této dohody si údajně stanovili pokutu pět tisíc korun. Hovořil pouze kapitán Chovanec, který však nyní vystupuje i v roli hrajícího trenéra. Jozef Chovanec: Proti kvalitnímu soupeři jsme hráli celý zápas dobře. Splnili jsme taktické pokyny, když se nám podařilo dokonale pokrýt běhavé hráče Viktorky. Borovička, trenér Sparty: Siegl nehrál proto, že má obrovské manko v tréninku. Kdyby Kožlej vydržel celý zápas, Siegl by se na hřišti vůbec neobjevil. Jiří Kotrba, trenér Žižkova: Dostali jsme dva góly ze standardních situací. Když pustíme Spartu do těchto pozic, nemůžeme myslet na úspěch. Výsledek je spravedlivý. 
sport Součet 3. kola II. ligy Góly: 31, z toho Hamsa (LeRK Brno) 3, Bartl (Opava) 2. Žluté karty: 58, nejvíce Bohumín a Ústí (5), nejméně Opava a Příbram (1). Červené karty: 2 - Vinopal (Bohumín) a Ondrejčík (Xaverov), celkem už bylo vyloučeno 13 hráčů. Příští program, 16. kolo - dnes: LeRK Brno - Xaverov ( 16.30 hodin). Čtvrté kolo je na programu už o víkendu. (sn, šv) 
news Mezinárodní zatykač na Alojze Lorence by byl zatím neúčinný Praha (js) - Mezinárodní zatykač na odsouzeného bývalého náměstka ministra vnitra Alojze Lorence může vydat jedině soud, který jej odsoudil. Avšak po jeho obdržení bude ministerstvo spravedlnosti čekat na vyjádření příslušného slovenského resortu, zda odsouzený nastoupí trest ve slovenské věznici. Sdělila to včera LN pracovnice mezinárodního odboru ministerstva spravedlnosti Irena Státníková. Ministerstvo spravedlnosti ČR má podle ní v plánu čekat na vyjádření slovenské strany do 1. října. Vydat mezinárodní zatykač může na Lorence, který byl posledním velitelem StB, jedině táborská pobočka krajského soudu v Českých Budějovicích. Soudce táborského soudu Jiří Bernát, který Lorence přede dvěma roky odsoudil, v sobotu v tisku zveřejnil, že je vydání zatykače jedinou možností, jak Lorence přimět, aby do vězení šel, a také že hodlá o jeho vydání požádat ministra vnitra. Vydání zatykače je však podle I. Státníkové pouze v kompetenci soudu, který vynesl rozsudek. Lorenc by mohl být zatčen, jakmile by vycestoval do zahraničí, poté, co nabude mezinárodní zatykač účinnosti. Bernát také prohlásil, že chce vydat tuzemský zatykač, pro případ, že by Lorenc navštívil ČR. Bernát odsoudil v říjnu 1992 Lorence ke čtyřem letům vězení. Spolu s ním odsoudil k nepodmíněným trestům i bývalého ministra vnitra ČSSR Františka Kincla a jeho dalšího náměstka Karla Vykypěla. 
news Klatovský masokombinát na trhy Evropské unie nevyváží Klatovy - Masokombinát Klatovy v současné době nevyužívá vývozní povolení do zemí Evropské unie. Podle podniku jsou totiž ceny klatovských výrobků příliš vysoké. Přitom cena surovin, tedy finanční prostředky požadované zemědělskými prvovýrobci za dodané maso, tvoří 80 procent z celkových nákladů na tyto výrobky. Akciová společnost Masokombinát Klatovy dosáhla v loňském roce zisku téměř osm miliónů korun a obratu 700 miliónů korun. Valná hromada rozhodla, že nebude za loňský rok vyplácet dividendy ani tantiemy. 
news Albrightová nevylučuje možnost zrušení embarga pro Muslimy Praha (pd) - Pokud bosenští Srbové nepřijmou nejnovější mapu na rozdělení Bosny a Hercegoviny, předstoupím po 15. říjnu před Radu bezpečnosti OSN s požadavkem, aby bylo na základě všestranného souhlasu zrušeno embargo na dovoz zbraní bosenským Muslimům. Na dotaz LN to včera na tiskové konferenci sdělila velvyslankyně USA v OSN Madeleine Albrightová. Podle americké velvyslankyně by ale bylo lepší, kdyby bosenští Srbové do té doby pochopili svoji osamělou pozici a navrhovanou mapu rozdělení přijali. Mezi stanovisky Spojených států a České republiky na konflikt v Bosně nejsou podstatnější rozdíly. M. Albrightová byla podle vlastních slov překvapena tím, jak blízké jsou její názory a názory vyjadřované náměstkem ministra zahraničí A. Vondrou, který včera odcestoval do bývalé Jugoslávie a s nímž americká velvyslankyně před odjezdem své názory konzultovala. M. Albrightová, která se včera setkala s ministrem zahraničí J. Zieleniecem a ministrem obrany A. Baudyšem, konstatovala, že se s českými politiky v mnoha otázkách shodla. Zároveň se pochvalně vyjádřila o práci mise ČR v Radě bezpečnosti. Činnost Rady, o níž Albrightová věří, že by měla být rozšířena o další členy, byla také jedním z témat jejího rozhovoru s J. Zieleniecem. 
news Koryta vodních toků najdou zřejmě své majitele Praha (mrk) - Koryta vodních toků by v budoucnu měla být chápána jako jakýkoli jiný pozemek, a měla by proto najít své konkrétní vlastníky, tj. právnické i fyzické osoby. Vyplývá to z vládou projednávaného návrhu zásad státní vodohospodářské politiky. Podle ústavního zákona z roku 1960 mohl být vlastníkem vodních koryt pouze stát. Podle právní analýzy, kterou vypracoval Kalvodův Úřad pro legislativu, je možné, aby bylo jiné majetkové řešení vodního koryta a jiné v něm tekoucí vody. Koryta by se proto mohla stát předmětem soukromého vlastnictví bez ohledu na to, jak bude dořešeno vlastnictví vody. Tato otázka je podle premiéra Klause stejně složitá jako vlastnictví nerostů, léčivých zřídel apod. Jak LN sdělila Magda Konvičková z vodohospodářského odboru ministerstva zemědělství (MZe), s výjimkou uplynulých desetiletí byly u nás již od římských dob vodní toky (tj. voda a koryto) veřejným statkem. Vlastník koryta by proto musel nově uzavřít smluvní vztahy s vlastníkem vody a vlastníkem vodohospodářských děl na svém pozemku. Veškerá práva a povinnosti by se pak řídily občanským právem. MZe soudí, že by šlo o vážný zásah, neboť vlastník pozemku by mohl kupř. vypovědět z koryta elektrárnu či celý tok posunout. Nájem z vodních staveb, který by jejich majitelé museli platit, by se navíc promítl do cen surové vody, čímž by se zdražila pitná voda pro občany. Podle Konvičkové by proto koryto i voda měly zůstat veřejným statkem, aby měl stejná práva a stejné povinnosti každý, kdo vodu potřebuje. Podobně je tomu např. ve Francii a v Rakousku, jejichž území je s ČR morfologicky a klimaticky srovnatelné. 
comment Otázka pro Jana Kasala (KDU-ČSL), místopředsedu poslanecké sněmovny Měli by mít poslanci právo žádat informace o chodu státní správy nejen od ministrů, ale i od nižších úředníků? Dnes toto právo poslanci mají, ovšem vládní návrh zákona o jednacím řádu parlamentu nás chce tohoto práva zbavit. Už diskuse v přípravné sněmovní komisi pro jednací řád na toto téma byla rozsáhlá, bouřlivá a šla napříč politickými stranami. Většina komise - i já osobně - si myslí, že komunikace mezi mocí zákonodárnou a výkonnou by neměla být vedena pouze přes členy vlády. Vůbec si neumím představit, že bych se jako poslanec za jihomoravský kraj a okres Žďár nad Sázavou chtěl dotazovat na vývoj kriminality v tomto okrese pana ministra Rumla. Připadá mi velice šikovné, že mohu zajít za okresním policejním ředitelem a konzultovat problém přímo s ním. Na druhou stranu si umím představit, že opozice by četností svých dotazů mohla nikoliv znepříjemňovat život státním úředníkům - to by nebylo takové neštěstí, ale zdržovat je od naléhavější práce. Je to otázka hledání zdravé míry, která by poslancům umožnila, aby poznali svůj volební obvod a dobře jej reprezentovali směrem k centru, ale znemožňovala jim tázat se úplně na všechno. (haš) 
news Odbory žalují ředitele drah E. Šípa Praha - Pražský úřad vyšetřování dokončil šetření ve věci obviněného generálního ředitele Českých drah Emanuela Šípa a předal spis Městskému státnímu zastupitelství v Praze s návrhem na podání obžaloby. Podnět k trestnímu stíhání generálního ředitele podalo právní oddělení Odborového sdružení železničářů (OSŽ), protože považovalo ředitelův postup proti stávce připravované tímto sdružením za nezákonný. Státní zastupitelství spis prostuduje, posoudí, bylo-li shromážděno dost důkazů pro obžalobu, a rozhodne, zda si vyžádá ještě další šetření, zda generálního ředitele obžaluje, nebo zda trestní stíhání zastaví. Odborové sdružení vytýká řediteli, že sám rozhodl o nezákonnosti stávky a neoprávněnosti účasti zaměstnanců dráhy na stávce, přestože je to výlučně v kompetenci soudu. 
collection Paragrafy Jednomotorové dvoumístné soukromé letadlo, řízené devatenáctiletým pilotem, havarovalo v Hraběticích na Jablonecku. Příčinami nehody byly zřejmě nepříznivé povětrnostní podmínky a letová nezkušenost pilota. S vystřelovacím nožem v ruce zastavil Milan J. v Jindřichově Hradci muže, od něhož pod pohrůžkou, že mu uřízne hlavu, požadoval peníze. Ten si došel vypůjčit do blízké restaurace 200 Kč a vyděrači je předal. Poté případ ohlásil policii, která Milana J. zadržela. (dan) 
news Izrael žádá palestinské úřady o vydání dvou členů Hamasu Mrtvé moře - O vydání dvou Palestinců, kteří jsou podezřelí z páteční vraždy dvou izraelských stavebních dělníků v Ramle u Tel Avivu, včera oficiálně požádal Izrael palestinské autonomní úřady v pásmu Gazy. Oznámily to vojenské zdroje. Tuto bezprecedentní žádost předal generál Gabi Gazit, který zastupuje Izrael v izraelsko-palestinské vojenské komisi pro koordinaci a spolupráci, palestinskému generálu Zijádovi Atrašovi. Totožnost obou podezřelých příslušníků militantního islámského hnutí Hamas, které se přihlásilo k odpovědnosti za útok, nebyla zveřejněna. Oba muži pocházejí údajně z jižní části pásma Gazy. V jednání o budoucí podobě svých mírových vztahů včera pokračovaly delegace Jordánska a Izraele. Bilaterální rozhovory začaly v neděli na jordánské straně Mrtvého moře. Více než deset expertních komisí, které poprvé zasedly za jednací stůl 18. července, diskutuje o řadě technických otázek týkajících se jak vytyčení společných hranic, tak spolupráce mezi oběma zeměmi v obchodu, cestovním ruchu, energetice a dalších oblastech. 
news A. Vondra cestuje po bývalé Jugoslávii Jan Rybář, Záhřeb Pětidenní cestu po zemích bývalé Jugoslávie zahájil včera v Záhřebu první náměstek ministra zahraničních věcí ČR Alexander Vondra. Jednal s chorvatským vicepremiérem B. Škegrou o možnostech zapojení ČR do obnovy Chorvatska. H. Šarimičovi, zmocněnci pro jednání s krajinskými Srby, sdělil, že ČR považuje za nezbytné prodloužit mandát UNPROFOR v Krajině, který vyprší 30. září. Nechápeme, koho zde vlastně UNPROFOR chrání. Kdyby militantní Srbové chtěli zaútočit, nikdo jim v tom nezabrání. Naše policie nesmí mít účinné zbraně a UNPROFOR chrání pouze silnice, řekl Vondrovi při návštěvě Daruvaru zástupce české menšiny ve městě. Stěžoval si také na začlenění Daruvaru do tzv. růžové zóny pod kontrolou UNPROFOR. 
comment Do Prahy dvě opery patří Petr Veber, Hudební kritik Státní opera Praha již v polovině srpna zahájila verdiovským festivalem svůj neustávající boj o diváka, o pověst, o přízeň, o peníze. S napětím budeme sledovat, jak tento boj dopadne - zvláště koncem roku, kdy může být druhá z pražských operních scén zcela odstavena od dosavadních, byť stejně nepostačujících dotací. Není přitom pochyb (i přes všechny možné výhrady k některým inscenacím), že boj Státní opery o diváka a o procenta finanční soběstačnosti nedopadal zatím nejhůře. Nesporné také je, že umělecké výsledky scény by byly lepší, kdyby omezený rozpočet nepodvazoval možnosti hostování a spolupráce s vynikajícími umělci zvenčí. O čem však vůbec není pochyb, jsou dávné tradice: jednak koexistence dvou pražských operních domů a jednak samotného Nového německého divadla, v jehož budově a na jehož profil Státní opera stále programověji navazuje nejen konkrétními projekty (například uvedením děl Zemlinského či Krásy), ale i operními plesy a vstřícností k německy hovořícímu publiku. Národní divadlo (kde se přes léto naopak usídlila opera rocková) se nemusí ani v sezoně konkurence Státní opery bát, ba naopak - tematické rozdělení dramaturgie a repertoáru je stejně prospěšné jako soutěžení v kvalitě. Snad tedy stát spolu s městem naleznou organizační a finanční východisko, jak koncem roku, kdy Státní opera přestane být příspěvkovou organizací ministerstva kultury, její situaci stabilizovat. Tak, aby nemusel přijít na řadu katastrofický scénář: dotace - byť načas - zastaveny, opera zrušena, soubor rozpuštěn a budova někdejšího německého a později Smetanova divadla v konkurzu poskytnuta soukromé společnosti pro rentabilní muzikálové show. Nebo pro kabaret. 
invitation Krátce Stabat Mater Antonína Dvořáka zazní dnes pod taktovkou francouzského dirigenta Michela Moureaua v nymburském chrámu sv. Jiljí ( 19.30) v rámci mezinárodního festivalu duchovní hudby Dny B. M. Černohorského. Dvořákovu skladbu uslyší zítra v 19.00 také návštěvníci pražského chrámu U Salvátora. 
news SIF a Milo Olomouc mezi elitou Tradičně nejslabší obchodní den pražské burzy včera překročil svůj stín Michal Achremenko Po přechodu na třídenní obchodní cyklus se úterý stalo z nejrůznějších příčin nejslabším dnem, měřeno objemem obchodu. Po pondělním prudkém růstu se však včera objem ještě dále zvýšil a dosáhl 239.930 mil. Kč. Rozdíl nebyl nikterak závratný, ale napovídá, že by celkový týdenní objem mohl být ještě vyšší než v minulém týdnu, kdy dosáhl asi 697 mil. Kč. Stačil by k tomu páteční objem vyšší než 227 miliónů. Prakticky všechno se zdá na burze obracet k lepšímu. Zvýšený objem je dokonce doprovázen zvýšením burzovního indexu, který včera zpevnil o 0.22 % na výsledných 718.7 bodu. Trvá i zájem podniků o umístění akcií na kotovaný trh. Včera na něj přibyly další dva, a to Spořitelní investiční fond (SIF) a výrobce kosmetiky Milo Olomouc. Zatímco cena akcií Milo reagovala charakteristickým způsobem, to jest, že její akcie zpevnily o 0.60 % na 1670 Kč, akcie SIF se obchodovaly na burze vůbec poprvé a uzavřely na 3300 Kč. Tento fond se totiž vynořil na kotovaném trhu přímo z nebytí. Pokud se vám zdá, že cena akcií tohoto fondu se od ostatních výrazně liší směrem vzhůru, máte pravdu; nominální hodnota totiž činí 3000, nikoliv obvyklých tisíc korun. I včera výrazně převládly na kotovaném trhu akcie se stoupající tendencí, ze 26 jich zaznamenalo vzestup 14, včetně ČEZ, které svojí vahou tolik ovlivňují celkový výsledek. A opět to byla Česká zbrojovka, která zpevnila nejvíce. Její akcie stouply o 7.81 % na 3450 Kč a doby, kdy byla tato akcie k mání za 950 Kč, což představovalo historické minimum, jsou nenávratně za námi. Tato akcie bude patřit, jestliže už nepatří, k těm nejspolehlivějším. Poměrně vysoký byl na tomto trhu i počet stagnujících akcií (osm), a tak na zvrácení včerejšího vývoje nemohly čtyři emise s poklesem cen ani pomyslet, zvláště když největší míra poklesu činila 4.68 %, bohužel v případě akcií Skláren Kavalier, což je svým způsobem také podivuhodné. Avšak včerejší cena 3050 Kč je ve srovnání s historickým minimem (1000 Kč) také vcelku slušná. Nejobchodovanějšími akciemi byly včera ČEZ, a to jak v přímých obchodech (85 mil. Kč), tak v AOS (9 mil. Kč). Mezi dvaceti nejobchodovanějšími emisemi akcií v AOS se včera umístily akcie 12 (!) investičních fondů. Zdá se, že se kapitálový trh rozjíždí. 
sport Schumacherův trest potvrzen Paříž - Vedoucí jezdec mistrovství světa formule 1 Michael Schumacher z Německa, pilot stáje Benetton-Ford, byl diskvalifikován z druhého místa Velké ceny Británie v Silverstone a má zákaz startu ve dvou závodech seriálu Grand Prix. Odvolací soud Mezinárodní automobilové federace (FIA) v Paříži potvrdil původní rozsudek Světové rady FIA, která potrestala Schumachera za to, že neuposlechl příkazu ředitele závodu Velké ceny Británie 10. července v Silverstone a nezastavil na povel daný černou vlajkou. 
sport Repríza olympijské sedmičky Hokejový Slovakia Cup: Slovensko - Česká republika 4:7 Bratislava (bra, tob) - Stejně jako před půlrokem na olympijských hrách v Lillehammeru (7:1) porazili čeští hokejisté i v Bratislavě v rámci premiérového ročníku Slovakia Cupu svého slovenského soupeře celkem jednoznačně, tentokrát 7:4. Zatímco u slovenského týmu páteř olympijského mužstva zůstala, z českých reprezentantů pamatují lillehammerský souboj o 5. místo jen Geffert, Horák, Vopat a Stavjaňa. Utkání vysílala přímým přenosem slovenská televize, a tak se při malém počtu diváků nehrálo v očekávaném emocemi vypjatém prostředí. Atmosféru někdejších zápasů federální reprezentace paradoxně připomněly úvodní hymny - nejprve totiž na počest hostujícího týmu zazněla česká a po kratičké pauze slovenská. Jedinou reakcí diváků na současnou politickou realitu byl tedy jen pískot při příchodu předsedy slovenského parlamentu Ivana Gašparoviče. V prvních minutách utkání vylekal slovenského brankáře Hartmanna jen Kruliš svou bekhendovou střelou, kterou vyslal od modré čáry stoje zády k soupeřově brance. V 10. minutě už však puk po kombinaci Patera - M. Procházka - Ujčík skončil za Hartmannovými zády - 0:1. Po třech minutách zvýšil na 2:0 Stavjaňa, kterému zpoza branky přihrál Král. Za Slovensko stačil v 17. minutě kontrovat Cíger (1:2), ale čtyři vteřiny před koncem třetiny zvýšil po Nedomově přihrávce na 3:1 Bělohlav. Hrál se výborný hokej a pro Slováky byl tento stav hodně krutý. V drtivém úvodním náporu měli dost příležitostí k získání náskoku. V druhé dvacetiminutovce přitvrdila obě mužstva hru v obraně a diváci se dočkali gólu až v 35. minutě. To Kaděra chytře vystihl špatnou rozehrávku na slovenské modré čáře a počtvrté překonal jesličkami Hartmanna. Ten dostal vzápětí od Alinče další branku a nechal se vystřídat Michalíkem. V té chvíli bylo o výsledku utkání prakticky rozhodnuto. A tak nejzajímavějším momentem poslední třetiny byl faul Puchera na brankáře Biegla, což slabý rozhodčí Karas ocenil čtyřmi minutami trestu. To vzedmulo vlnu nevole na ledě i v hledišti a duch do té doby idylického přátelského utkání se vytratil. Geffert. Rozhodčí: Karas - Mihálik, Šulla. Hlasy po utkání Július Šupler, trenér Slovenska: Nepřipravovali jsme se na utkání jako na odvetu za Lillehammer, ale pouze jako na čistě přípravný zápas, kde by naše mladé mužstvo mělo získat zkušenosti. Bohužel jsme prohráli. Ve skrytu duše jsem doufal, že vyhrajeme a odčiníme tak dojem z nedělní prohry s Norskem v Nitře. Luděk Bukač, trenér České republiky: Tato výhra má na rozdíl od utkání v Lillehammeru pozitivní aspekt v tom, že jsme hráli s ligovým výběrem. Opět se ukázalo, že dobří nemusejí být jen slavní hráči působící v zahraničí. 
caption V dohrávce 4. kola I. fotbalové ligy Sparta - Viktoria (3:1) se žižkovský Vrabec snaží zastavit pronikajícího Nedvěda Foto ČTK 
news Česká lotynka se začíná bránit Ve čtvrtek by se mělo rozhodnout o budoucnosti kulturní loterie Praha (mst) - Problémy, které provázejí tříměsíční provoz kulturní loterie Česká lotynka, se zítra pokusí vyřešit na společném jednání zástupci ministerstva financí a ministerstva kultury. Kromě ministrů P. Tigrida, I. Kočárníka a jejich náměstků L. Kratochvíla a M. Purkyněho se schůzky zúčastní i předseda školského výboru parlamentu F. Kozel. Spory okolo České lotynky vyvrcholily minulý týden, kdy F. Kozel navrhl z důvodu finančních ztrát Českou lotynku zlikvidovat. Česká lotynka získala povolení k provozování číselných loterií online systémem od ministerstva financí v květnu loňského roku. Zřizovatelem České lotynky je Státní fond kultury a její zisky jsou určeny především na obnovu architektonických památek. Pro rozjezd České lotynky si vzal SFK úvěr u Komerční banky ve výši 350 milionů korun a zastavil dva domy v Praze - U Černé Matky boží a palác U Hybernů. Právě tato skutečnost se stala jedním z důvodů, kvůli kterým se Nejvyšší kontrolní úřad rozhodl zkontrolovat hospodaření fondu a zároveň i ministerstva kultury a financí. Vedení společnosti K. J. D., která pro Státní fond kultury Českou lotynku smluvně zajišťuje, se proti některým posledním výrokům v tisku razantně ohradilo. Nejprve zažalovalo náměstka ministra financí Purkyněho za jeho výroky v sobotním Rudém právu, kde prohlásil, že Česká lotynka by se měla přejmenovat, protože její jméno je už zdiskreditováno. M. Purkyně zároveň vyslovil myšlenku, že by se měla vyměnit část odborného vedení České lotynky. Společnost K. J. D. vidí hlavní příčiny nižších výnosů ze své loterie v konkurenci Sazky. K. J. D. včera dokonce podala návrh na zahájení správního řízení, kterým se domáhá na ministerstvu financí zrušení všech povolení vydaných a. s. Sazka po dni 25 . 5. 1993, kdy Česká lotynka získala povolení k provozování číselných loterií online systémem. Podle právních zástupců firmy K. J. D. stav, kdy číselné loterie provozuje i soukromá společnost Sazka, odporuje zákonu č . 202 z roku 1990. V něm je uvedeno, že loterie mohou provozovat k tomu účelu zvláště zřízené organizace, pokud není provozovatelem přímo stát. Podle původního plánu měl obrat České lotynky činit miliardu korun ročně. Představitelé České lotynky tvrdí, že v souvislosti se současnou negativní kampaní v některých sdělovacích prostředcích nezaznamenali pokles zájmu o jejich loterijní hry a pokud nebude loterie zrušena, jsou připraveni do konce příštího roku rozšířit počet sběren sázenek ze současných čtyř set až na 2500 míst. 
news Televizní reklama na alkohol, nebo na hospůdky? Polsko Marcin Goclowski Gazeta Wyborcza Před časem odvysílala televize MTV první polskou reklamu - snímek, propagující puby polsko-australské společnosti EB. Šot se už dříve objevil na varšavském programu Top canal, který vysílá bez koncese. Polská televize SA však snímek odmítla. Šot, trvající několik desítek sekund, natočený podle nápadu agentury Leo Burnett, stál více než sto tisíc dolarů. Režíroval ho jeden z nejmódnějších autorů reklam MTV Kevin Molony a vyrobilo ho lodžské studio Opus Film. V reklamě vidíme ženu, spěchající za vydatného deště městem na schůzku. V kalužích se odráží logo EB, které po doteku jejích nohou mizí. Žena s jistotou přechází před rozjetou tramvají a nakonec přichází na schůzku do pubu EB. Film doprovází lehká hudba ve francouzském stylu, barevně je posazen ve zlatavě hnědé podzimní tónině. Šot do TV nepatří Zákon o výchově k abstinenci a boji proti alkoholismu, který je v platnosti od roku 1982, zcela zakazuje reklamu na alkohol. O snímku se však polemizuje. Film nepropaguje alkohol, propaguje puby pod patronací pivovaru, říká Piotr Fromowitz z agentury Leo Burnett. Podle našeho názoru je film, který nabízí Leo Burnett, zcela zjevnou reklamou na pivo, tvrdí ředitel prodejního oddělení Reklamní kanceláře TVP Wojciech Danowski. Danowski odkázal Leo Burnetta na polskou Radu pro vysílání rozhlasu a televize a na Státní agenturu pro boj proti alkoholismu. Ve věci této reklamy nikdo vlastně zatím Radu nepožádal o názor. Musím říci, že máme v těchto záležitostech dost omezené pole působnosti, říká Boguslaw Piwowar ze sekce reklamy Polské rady. Už jsme o této reklamě slyšeli. Podle našeho názoru se nesmí v televizi objevit. Nejsme fanatici, ale dohlížíme na dodržování platného zákona, tvrdí zástupce šéfa Státní agentury Boguslaw Prajsner. Leo Burnett jedná o eventuálním vysílání reklamy EB s místními stanicemi soukromé televize. Ty si však v obavě o koncesi, která jim nebyla dosud udělena, nechtějí pálit prsty. Ve varšavském reklamním mikrosvětě je známo ponaučení, jehož se dostalo mj. rozhlasové stanici Kolor. Kolor vysílal reklamu EB. Polská rada pro vysílání proti tomu protestovala a stanice bez koncese vysílání reklamy ukončila. Věčná diskuse Proč lze v RTL předvádět, jak někdo pije pivo na ex, a proč se v této svaté zemi nesmí vysílat fotbalové utkání, protože Górnik Zabrze má trička s emblémem EB, rozhořčuje se Piotr Fromowitz z agentury Leo Burnett. Poukazuje na televizní reklamu na kosmetické přípravky firmy Margaret Astor. Je v nich mj. vidět pařížská kavárnička s nápisy, propagujícími gauloisky a pernod. Nikdo vysílání šotu nezakázal, i když se dá říci, že v televizi nepřímo zajišťuje reklamu na cigarety a na alkohol, vysvětluje Fromowitz. Na prvním místě se bere v úvahu úmysl, odpovídá Boguslav Prajsner. Diskuse o reklamě na alkohol a cigarety budou zřejmě i v Polsku věčné. 
news Devizy na vzestupu Praha - Devizové rezervy české bankovní soustavy činily koncem července 7.8 miliardy dolarů, z toho rezervy České národní banky dosahovaly 5.4 miliardy. Rezervy celé bankovní soustavy stouply během července o 100 miliónů, od května činí tento vzestup 600 milionů. Rezervy ČNB se během července zvýšily o 200 miliónů, od května to představuje růst 600 miliónů. Běžný účet platební bilance v konvertibilních měnách zaznamenal v pololetí saldo 663.5 miliónu dolarů. Udržuje se rozdíl mezi nárůstem úvěrů a vkladů obchodních bank. Od počátku roku se rozrostly o 8.4, resp. 6.7 procenta (do konce pololetí to bylo 7.4, resp. 5.6 procenta). Prudce se zvýšily mezibankovní úrokové míry, a to týdenní z červnových 6.05 na 7.53 procenta, tříměsíční z 6.98 na 7.97 procenta a půlroční z 7.28 na 8.04 procenta. 
news Ve světě letos méně pšenice Londýn - Světová rada pro pšenici odhaduje letošní světový obchod pšenicí na 95.8 milionu tun proti předchozímu odhadu 94.7 milionu tun. V sezoně 1993/94 dosáhl světový obchod pšenicí 93.3 milionu tun, uvádí agentura Reuter. Původní údaje byly revidovány zejména s ohledem na vyšší dovoz bývalého Sovětského svazu, který by měl dovézt celkem 9.3 milionu tun pšenice proti původnímu odhadu 8.5 milionu tun. Celá řada republik SNS bude muset letos dovézt další množství pšenice ze třetích zemí, zejména pro nedostatečnou domácí úrodu a nižší produkci Kazachstánu. Pokles odhadu světové produkce v letošním roce by však měl vést ke snížení spotřeby. Vyšší ceny pšenice vyvolané nižší sklizní by měly rovněž způsobit pokles spotřeby pšenice jako krmiva pro dobytek, neboť zemědělci se budou muset uchýlit k levnějším druhům obilnin. Spotřeba pšenice pro krmné účely obvykle představuje asi pětinu celkové spotřeby. Světové zásoby pšenice by podle odhadů měly klesnout na 114 milionů tun v porovnání se 132 miliony tun loni. Spotřeba se odhaduje na 554 milionů tun proti 561 milionům loni. Celková světová produkce pšenice se odhaduje na 536 milionů tun proti původnímu odhadu 544.2 milionu tun. Za rok 1993 se celková spotřeba odhaduje na 558.9 milionu tun. Prognózy letošní sklizně vycházejí ze snížených odhadů produkce pšenice v Rusku, Kanadě, Pákistánu, Turecku a Austrálii. Lepší vyhlídky produkce ve střední Evropě, na Balkáně a v Africe nemohou propad v jiných částech světa nahradit. 
description Pivovar Bernard nestačí vyrábět Majitelé podniku chtějí kvalitou a tradicí dosáhnout výroby piva Bernard jako značkového nápoje Eva Seifertová Výroba a odbyt piva v pivovaru Bernard v Humpolci vzrostly proti roku 1991 o více než pět set procent. S odhadovaným výstavem piva 140000 hl pro letošní rok se řadí mezi malé pivovary. Jak uvedl Stanislav Bernard, jeden ze tří společníků veřejněobchodní společnosti Bernard, malé pivovary přispívají v každé zemi k udržení kultury v pivovarnictví a rozšiřují spektrum značek na trhu. Humpolecký pivovar vydražila v rámci malé privatizace koncem roku 1991 trojice podnikatelů - Stanislav Bernard, Rudolf Šmejkal a Josef Vávra. V průběhu tří let se jim podařilo nahradit všechna zastaralá výrobní zařízení s výjimkou varny. Podle slov S. Bernarda získalo pivo obnovou výrobní technologie vyšší kvalitu. K tomu přispělo i dodržování technologické kázně a důsledné dodržování čistoty. Pivo vaří z vody čerpané z vlastních studen a z pečlivě vybíraných surovin. Orientují se převážně na domácí suroviny - chmel ze Žatce, slad z Moravy. Chmelové extrakty dovážejí z Německa pro vysoký obsah hořkých látek. V pivovaru se snaží o profilaci piva Bernard jako značky, která není pro spotřebitele levná. Podle údajů S. Bernarda je přesto o jejich pivo takový zájem, že doslova nestačí vyrábět. Situaci měla vyřešit privatizace nedalekého pelhřimovského pivovaru již před třemi roky. Jak řekl pro LN S. Bernard, pivovar by tak mohl zvýšit dnešní nedostatečnou výrobní kapacitu. Dodnes se však táhne již druhý soudní proces mezi právovárečníky a státním podnikem. Jeho výsledek je zatím v nedohlednu. Majitelé Bernarda tvrdí, že se rozhodně nebojí konkurence ze strany malých a středních pivovarů. Ta je podle nich spíše prospěšná. Rozpor nevidí mezi malými pivovary, ale obřími a zbytkem. V loňském roce zaznamenala firma Bernard reálný obrat 84 milionů korun, letos očekává asi 99 milionů korun. Hospodaření firmy za loňský rok označil S. Bernard jako vyrovnané s nulovým ziskem, avšak se všemi splněnými závazky vůči spořitelně, finančnímu úřadu i dodavatelům. Společnost sice splácí úvěry, ale nepřestává investovat. Jenom splácet úvěry a žít z podstaty je cestou rovnou do pekla, dodal S. Bernard. Společnost Bernard zaměstnává pětašedesát osob. Do jejich výrobního sortimentu patří světlá desítka, jedenáctka, dvanáctka a polotmavá jedenáctka. Ze 750 odběratelů převažují zákazníci z oblasti Humpolce, Pelhřimova, Jihlavy, Pardubic, Kolína, Prahy, Brna, Hodonína a Břeclavi. Zhruba do dvou procent z objemu výroby vyvážejí na Slovensko. Po špatných zkušenostech s platbami některých odběratelů v minulých dvou letech přistoupili v pivovaru Bernard k systematické kontrole pohledávek. Na základě pravidelných měsíčních inventur nepropadá dnes do dlouhodobých pohledávek už téměř nic. Pivo Bernard bylo naposledy oficiálně ohodnoceno a oceněno na Mezinárodním veletrhu pivovarnictví a sladovnictví Pivex 94 zlatými poháry odborné i laické poroty. 
comment Odchod Jiří Hanák Ještě poslednyj parad v centru východní části Berlína, poslední slavnost, poslední přehlídka a historie dostane další razítko na dokument neobyčejného významu: poslední ruský voják opouští střední Evropu. Ruská vojska v ní pobývala přes dvě století, s výjimkou dvaceti sedmi let mezi daty 1917 - 1944. Sen o rusifikaci (komunizaci, socializaci, sovětizaci) evropského poloostrova dnešním dnem až na další končí. Z hlediska odsunu ruských vojsk ze střední Evropy je samozřejmě dnešní berlínská slavnost pouhá formalita. Rozhodný krok na této cestě byl učiněn na podzim roku 1989, kdy Michail Gorbačov nejdříve nechal padnout východoněmecký režim, potom berlínskou zeď a v září příštího roku souhlasil se sjednocením Německa proslulou smlouvou dva plus čtyři. Gorbačov byl prvním Rusem v novodobých dějinách, který dobrovolně souhlasil s vyklizením prostoru ovládaného ruskou pěšáckou botou. Případ Rakouska z poloviny padesátých let (Moskva tam vyklidila své okupační pásmo poté, co se jí nepodařilo vytvořit nějakou Rakouskou demokratickou republiku) je ve srovnání s vyklizením Německa epizoda. Existence německo-německé hranice na dlouhá desetiletí určovala osudy střední a východní Evropy. Dokud existovala, nebyla v Evropě na východ od železné opony naděje na smysluplnou změnu. Nemohlo se podařit povstání v NDR v roce 1953, muselo ztroskotat ozbrojené povstání maďarského lidu na podzim 1956, předem k nezdaru muselo být odsouzeno pražské jaro o dvanáct let později. Moskva si byla vědoma, jak silnou kartu v podobě okupace východního Německa vůči Západu drží. Po Stalinově smrti v roce 1953 se ji pokoušela vynést se lstivostí profesionálního valchaře. Dávala najevo souhlas k odprodeji NDR za 20 miliard dolarů plus neutralizaci celého Německa. Kancléř Adenauer obchod odmítl: s neutrálním Německem by byl tehdy zbytek západní Evropy vydán na milost a nemilost ruským generálům. I Praha po celá desetiletí jakýmsi zvráceným způsobem těžila z okupace východního Německa ruskou armádou. Náš vztah k Německu tím byl na desítky let určen, přemýšlet nebylo o čem a proč. Od září 1990 je všechno jinak, dnešní odchod posledního ruského vojáka z Německa to potvrzuje. Je pouze Praha a Bonn. Žádný prostředník, ať vítaný, či nevítaný. Stáváme se dospělými, vlastní osudy si řídíme sami. A žádné dospívání není bezbolestné. 
news Likvidace ropné havárie v Jihlavě Jihlava - Na 20000 litrů motorové nafty z havarované cisterny vyteklo v pondělí odpoledne do řeky Jihlavy u obce Luka nad Jihlavou. Na půlkilometrovém úseku řeky vybudovali požárníci norné stěny a naftu odčerpali. Včera o tom informoval náčelník okresní správy Sboru požární ochrany v Jihlavě František Tretera.Sedmatřicetiletý řidič cisterny brněnské s. r. o. Hekra nepřizpůsobil rychlost jízdy, v pravotočivé zatáčce vjel na levou krajnici a narazil do svodidel. Vozidlo se poté převrátilo na střechu a spadlo ze srázu. Řidič podle brněnských policistů utrpěl zranění, které si vyžádá léčení po dobu čtyř týdnů. I když rychlým zásahem požárníků, kteří na místo havárie dojeli za 12 minut, byly ekologické škody minimalizovány, náčelník je nedokáže odhadnout. Odčerpaná nafta s vodou byla odvezena v cisternách do Benziny Šlapánov k likvidaci a dnes se začne s odběrem kontaminované zeminy. Zasažené pásmo však bude pod dohledem ještě 14 dnů, podotkl Tretera. 
news Přijel Krzysztof Skubiszewski Praha - Současné mezinárodní konflikty a perspektivy jejich řešení byly obsahem včerejšího rozhovoru prezidenta V. Havla s někdejším polským ministrem zahraničí Krzysztofem Skubiszewským, který přijel na čtyřdenní polosoukromou návštěvu ČR. Sdělil to prezidentův mluvčí Ladislav Špaček. V této souvislosti uvedl prý prezident příklad konfliktu v bývalé Jugoslávii, do něhož mělo podle něj mezinárodní společenství zasáhnout mnohem dříve a zabránit tak rozhoření konfliktu. Oba politici připustili, že vstupem mezinárodních sil se původní lokální občanské války internacionalizují a stávají se z nich konflikty mezinárodního charakteru, sdělil L. Špaček. 
news Sebevražedkyně vyvázla bez šrámů, policisté nikoliv Brno (luč) - Na psychiatrii skončila jedenačtyřicetiletá Ludmila Š., která údajně chtěla spáchat sebevraždu skokem z okna bytu v prvním poschodí ve Vlkově ulici v Brně. Skoku se snažila zabránit její příbuzná, která ji v okně držela zezadu a jíž se podařilo přivolat pomoc. Zatímco žena se sebevražednými sklony nakonec vyvázla bez zranění, hůře dopadli dva policisté pohotovostní motorizované jednotky, kteří ji přijeli zachránit. Jeden z nich se poranil poté, co skleněnými dveřmi proskočil do zamčeného pokoje a sundal ženu z okna. Druhého policistu na schodech domu pokousal pes. Zranění obou zachránců není nikterak vážné a nebude jim překážet v další práci. Motiv pokusu o sebevraždu se vyšetřuje. 
news Vlastenci se odvolají k soudu Soudní síň Cheb (vet) - Proti rozhodnutí chebských radních o zákazu Vlastenecké manifestace, která se měla uskutečnit 24. 9. na náměstí Krále Jiřího, se hodlá organizátor Klub českého pohraničí odvolat k soudu. Členové klubu popírají, že by měli v úmyslu omezovat práva občanů pro jejich národnost nebo rozněcovat z těchto důvodů nesnášenlivost. Jejich záměrem je dát veřejně slovo těm, kteří odmítají měnit výsledky druhé světové války. Podle nich byl odsun sudetských Němců trestem za jejich zradu a podíl na rozbití Československa. Antifašisty, jak uvádějí, nikdo nevyháněl. Připravované akci dává klub motto: Již nikdy Mnichov, Cheb musí zůstat českým. 
news Ekologický projekt i pro Šumavu Bonn - Uchování přírody je základním požadavkem rozvojového konceptu, který pro oblast Šumavy, Bavorského lesa a přilehlého hornorakouského Mühlviertelu společně vypracovaly a nyní představily všechny tři strany. UNESCO už koncepci uznalo jako jeden ze 20 celosvětových biosférických projektů. V budoucnu se má mimo jiné koordinovat v česko-bavorsko-hornorakouském trojúhelníku zemědělská činnost a má tam vzniknout propojený biotopický systém. Na 345 zainteresovaných obcí chce propagační činností podnítit cestovní ruch, avšak zároveň chránit citlivou ekologickou strukturu v oblasti. Turistickou atrakcí by se měly stát malé regionální elektrické dráhy a autobusové linky na elektrický a plynový pohon, které omezí na minimum současný automobilový provoz. Jedním ze záměrů je rovněž reaktivace někdejší koňské železnice z rakouského Lince do Českých Budějovic. 
caption Jordánský král Husajn opustil Německo a přiletěl na pracovní návštěvu do Francie. Očekává se, že vzhledem k současnému postoji Ammánu k blízkovýchodnímu mírovému procesu král požádá o odpuštění části dluhu Jordánska vůči Francii, který dosahuje miliardy dolarů. O odpuštění dluhů jednal monarcha i v SRN.Foto Reuter 
collection Týden mezi počítači Největší světový výrobce procesorů pro počítače otevřel další pobočku v zemích východní Evropy. Po Praze a Varšavě přišla na řadu Budapešť. Intel Hungary Ltd. bude řídit i aktivity společnosti na Slovensku a ve Slovinsku. Ve dnech 14. - 16 . září se ve Vídni koná 4. mezinárodní kongres Počítač pro postižené, zaměřený na začlenění postižených občanů do normálního života. Počítač jako základ pro pomocná a podpůrná zařízení sehrává přitom stále větší roli. Americká firma Gamma Production, která se specializuje na multilinguální textové editory, nabízí pro uživatele pracující v prostředí Windows zajímavý program UniType umožňující pracovat v libovolném národním prostředí ve všech windowských aplikacích. Uživatel může pracovat se všemi evropskými jazyky včetně cyriliky, řečtiny, turečtiny, hebrejštiny, ale i se znakovými písmy jako japonština, čínština atd. Známý výrobce tiskáren Epson uvedl na trh barevnou tiskárnu Epson Stylus Color s rozlišením 720 x 720 dpi využívající piezoelektrického efektu. Tiskárna dosahuje neuvěřitelné kvality, přitom jeho cena v Rakousku činí pouze 8 tisíc šilinků včetně daně. Operační systém pro osobní počítače PC DOS 6.3 od firmy IBM přináší několik nových možností. Kromě toho, že je kompatibilní s MSDOS, podporuje řadu programů pro postižené osoby. Pro slabozraké a nevidomé existuje program čtoucí zvolený obsah obrazovky. 23. srpna uspořádala firma CODA jednu z mála ze srpnových tiskových konferencí. Na prezentaci v novém obchodním centru byly představeny nejnovější produkty jejích strategických partnerů - firem Microsoft a Intel. (-ios) 
letter Ještě k pravidlům pravopisu Vzrušené debaty kolem nových pravidel českého pravopisu už utichly a obě hlavní rozhodující instituce - Ústav pro jazyk český a ministerstvo školství, mládeže a tělovýchovy, zdá se, dospěly ke konsenzu či konsensu anebo možná i konzenzu. Jak jsem si přečetl, změny v pravidlech se snaží respektovat a reflektovat vývoj jazyka. Ale to přece vůbec není pravda. Spíše reflektují vývoj výslovnosti, a to výslovnosti povětšině špatné. Písmeno g je v českém pravopise velmi vzácné, ale hláska g naopak velmi častá. Každý říká gde, gdo, gdyž. Proč k tomu autoři pravidel nepřihlédli? V hovorové řeči se naprosto běžně tvrdé ý zaměňuje s ej - malej, vejmysl, mejdlo, brejle apod. Toto ej není novinkou, nacházíme je v psaných textech nejméně od konce středověku. K důslednému zavedení ý došlo až pod diktátem pravopisných pravidel v 19. století. Proč toto nyní neuvolnit, když správná výslovnost ý na konci adjektiv mužského rodu je tak nezvyklá, že se jí bojíme, abychom nevypadali příliš akademicky? Totéž se ovšem týká také é v jednotném čísle středního rodu. Kdo by si objednal malé pivo? V poslední době se velmi množí bysem místo bych, bysme místo bychom. Neměli bychom to také uzákonit, když už můžeme psát ve 2. pádě třech a čtyřech vedle správného tří a čtyř a v televizi slyšíme denně v pracech místo pracích? Ale právě proti tomu by měli pracovníci Ústavu pro jazyk český bojovat. Měli by poučovat o správném pravopisu a správné výslovnosti televizní a rozhlasové hlasatele i redaktory denního tisku, protože jejich špatný příklad velice táhne. Ale to je dost namáhavá práce, jednodušší je ustoupit vulgarismům. Je však vůbec možné, aby někdo, kdo má alespoň základní znalosti latiny, svolil k pravopisu diskuze, když to přímo tahá za uši? Anebo že by vědečtí pracovníci tohoto ústavu latinu neznali? Z dopisu Milana Stloukala, Praha 
sport V Chebu duel neporažených Dvě dohrávky uzavřou 5. kolo fotbalové ligy Praha - Páté ligové kolo dnes uzavřou dva zápasy, v nichž půjde o čelo tabulky. V Chebu se od 16 hodin v přímém přenosu TV Nova střetnou dva dosud neporažené týmy - domácí Union a Sparta. Obě mužstva jsou kompletní, Spartě chybí jen dlouhodobě zraněný Mistr. Trenér Borovička se zatím nerozhodl, zda král střelců Siegl začne v základní sestavě, nebo zase jen na lavičce. Vedení Sparty včera na svaz oficiálně nahlásilo jméno asistenta, kterým se (formálně) stává trenér B-týmu Josef Veniger. K utkání do Chebu však neodcestoval. O hodinu později, tedy v 17 hodin, začne zápas na Žižkově, kam přijede nováček z Jablonce, figurující zatím na lichotivém pátém místě. Domácí řeší problém, s jakým útokem nastoupí, k dispozici je čtveřice Trval, Krejčík, Jančula, Majoroš. Mašek stále ještě laboruje se zraněným ramenem. V brance opět nastoupí Šimurka. Záložník Tibenský odešel na hostování do Č. Budějovic. Hosté se už budou muset obejít bez Tymicha, který se vrátil do Bohemians. Trenér Pešice však zřejmě vyztuží obranu Urbanem, přicházejícím na hostování ze Sparty. 
news Bude růst počet sociálních kurátorů pro mladistvé Praha (js) - Profese sociálních kurátorů, kteří pečují o propuštěné vězně, ale také o jiné lidi v nouzi má v ČR zatím stále na rozdíl např. od sousedního Německa spíše nižší společenskou prestiž. Kurátoři pobírají plat kolem 7000 korun, mají většinou středoškolské vzdělání a jejich fluktuace je poměrně velká. Tereza Čakrtová, vedoucí oddělení sociální prevence z ministerstva práce a sociálních věcí (MPSV) se však domnívá, že jejich prestiž se bude i u nás zvyšovat. Zatímco současní kurátoři nemohli dříve získat vysokoškolské vzdělání sociálního zaměření, budoucí zájemci by měli mít alespoň bakalářský titul. T. Čakrtová oceňuje v prevenci kriminality jako kvalitativní změnu, že kurátor navazuje dnes již běžně kontakt s budoucími propuštěnci ještě ve věznici. Po návratu na svobodu může těm, kdo si odpykali trest, v ČR pomoci najít pracovní uplatnění asi 120 kurátorů, zato s ubytováním jsou téměř bez šance. Především v působení na děti a mládež rozšiřuje ministerstvo práce sociální prevenci. Kurátoři pro mladistvé, kterých je zatím obdobný počet jako pro dospělé, jsou přetíženi řešením stále se zvyšujícího počtu případů dětí a mladistvých, kteří se dopustili trestné činnosti. Ideální by bylo, aby se počet klientů jednoho kurátora snížil ze současných dvou set na sedmdesát případů ročně, jak je to obvyklé ve vyspělých demokratických státech. Prostředky na to, aby jejich počet do roku 1996 postupně rostl, byly již schváleny. Kriminalita mládeže roste, snižuje se věková hranice pachatelů závažných trestných činů, stejně jako se zvyšují závislosti mládeže všeho druhu. V důvodové zprávě k návrhu programu sociální prevence MPSV, který vláda projednávala loni v červenci, se uvádí, že cílem programu sociální prevence je vyjádřit postoj státu k sociálně patologickým jevům, jako jsou zločinnost, alkoholismus, toxikomanie, prostituce nebo rasismus. Smyslem prevence je vytvořit příznivé podmínky pro optimální vztahy ve společnosti a předcházet nemocem společnosti, tlumit je a dostávat pod kontrolu. Přitom sociální prevence je levnější než represe. Podle odhadů ze západních demokracií jsou náklady na prevenci asi desetkrát nižší než na represi. 
news Felicia na trh až v listopadu Praha (pin) - Nový automobil Felicia z produkce Škody - VW si budou moci první tuzemští zákazníci koupit až koncem listopadu. Mluvčí mladoboleslavské automobilky Milan Smutný zároveň popřel, že se felicie začnou v zahraničí prodávat dříve. Upozornil, že nových vozů bude zpočátku vyráběno velmi málo a náběh výroby má trvat přibližně půl roku. Na otázku zpravodaje LN odmítl M. Smutný potvrdit, že termín zahájení náběhu výroby nového vozu byl ve vrchlabském závodě stanoven na 5. září. Produkce vozu v tzv. krátkém provedení má přímo v Mladé Boleslavi začít až po vyrobení 100000 kusů současných modelů. Potom dojde k vynucené technologické přestávce. Při běžném provozu sjíždí denně z pásů celkem asi 700 formanů a favoritů. Cenu Felicie chce Škoda - VW stlačit co nejvíce pod hranici 250000 korun. Přesnější údaje odmítl mluvčí sdělit. Modernizovaná verze modelu Forman se má začít vyrábět počátkem příštího roku a první nové pick-upy budou sjíždět z pásů v závodě automobilky v Kvasinách od léta roku 1995. 
news Žoska v pololetí se ziskem Česká Lípa - Hrubého zisku 4.6 miliónu korun dosáhla v 1.pololetí letošního roku akciová společnost Žoska Česká Lípa. Oznámil to finanční ředitel firmy Jaroslav Tauš. A.s.Žoska Česká Lípa, dříve s.p. Železniční opravny a strojírny, se zabývá opravami osobních železničních vozů, výrobou a opravami kolejových brzd, hydraulických přestavníků výhybek a brzd se specifickým ovládáním. České dráhy nyní testují naše hydraulické přestavníky výhybek. Zájem o ně projevilo i Nizozemí, uvedl Jaroslav Tauš. Dodal, že podobná zařízení v České republice nikdo další nevyrábí ani neopravuje. Celkové výnosy společnosti dosáhly v prvním pololetí přibližně 115 miliónů korun. Přibližně pětinou se na ročním obratu firmy podílí export. Zajímavou zakázku představuje pro Žosku modernizace osobních železničních vagónů pro soukromou švýcarskou železnici. Žoska, jejíž základní jmění činí 247.4 mil. korun, byla privatizována v první vlně pouze kupónovou metodou. IPF vlastní 65.85 procenta akcií, dikové 34.15 procent. 
news Vláda navrhuje daňové úpravy Praha (mrk) - Ze současných 23 na 22 % by se v příštím roce měla snížit daň z přidané hodnoty. Rovněž úlevy od DPH pro finanční leasing by měly být zrušeny. Vyplývá to z návrhu novely zákona o DPH, kterou včera schválila vláda. Jak informoval ministr financí Ivan Kočárník, důvodem tohoto kroku je obecné snižování daňové kvóty a nutnost přibližování se normám EU. Ta doporučuje základní sazbu DPH mezi 15 a 19 procenty a sníženou mezi 5 a 9 procenty. Opatření by se prý mělo příznivě projevit ve spotřebitelských cenách, negativně naopak ve státním rozpočtu. Kromě snížení základní sazby se novela snaží zabránit daňovým únikům v oblasti DPH zpřesněním povinnosti platit tuto daň. Novelou zákona o spotřebních daních navrhuje naopak vláda o jedno procento zvýšit spotřební daně. Podle Kočárníka to souvisí se snížením DPH, neboť u výrobků zatížených spotřebními daněmi není důvod celkové daňové zatížení snižovat. Novela chce rovněž zabránit daňovým únikům: zdaněny by měly být směsi vyráběné z technických benzinů a lehké topné oleje. Více na straně 3 - Stát bude městům přispívat 
news Součástí životního minima by podle odborníků měl být i příspěvek na bydlení Praha (ika) - Při porovnání minimálních nákladů na bydlení s částkami životního minima odborníci zjistili, že měsíční minimální výdaje na hrubé nájemné byly v prvním čtvrtletí letošního roku např. u domácností se třemi osobami 403 Kč. Minimální náklady na vodné, stočné, teplo, teplou vodu, elektřinu, plyn, popřípadě další paliva dosáhly u tříčlenných rodin částky 868 korun. Celkem to tedy bylo 1271 Kč. Částka životního minima na společné nezbytné potřeby domácnosti je přitom u tříčlenné domácnosti stanovena na 1060 korun (částka životního minima určená na osobní potřebu dospělého občana je 1500 korun). Odborníci z Výzkumného ústavu práce a sociálních věcí, kteří analýzu dělali, proto doporučují, aby v konstrukci životního minima byly náklady na společné potřeby domácnosti nahrazeny příspěvkem na bydlení. Ten by kryl minimální výdaje na hrubé nájemné a energie. Tyto platby budou totiž v nejbližších letech dynamickou složkou životních nákladů a jejich podíl v rozpočtu domácností se bude bezpochyby významně zvyšovat. Představa je taková, že všechny domácnosti, které by se ocitly v určitém pásmu nad životním minimem, by měly nárok na státní dávku, jež by kryla minimální náklady na bydlení. Dnes bydlí zhruba jedna třetina obyvatel ČR v nájemních bytech, další třetina v družstevních a třetí ve vlastních. Z nájemních a družstevních bytů je kolem 80 % první kategorie, asi 16 % druhé a pouze kolem 4 % třetí a čtvrté kategorie. Dosáhnout toho, aby lidé s nízkými příjmy bydleli v horších bytech, je zatím neuskutečnitelné, protože takové byty v podstatě nejsou k dispozici. 
news Banka Bohemia zůstane bez ceny Idit Müllerová ze Střediska pro výzkum evropského trhu pro LN Jana Blažková Počátkem července obdrželo vedení banky Bohemia z bruselského Střediska pro výzkum Evropského trhu (European market research center) nominaci na udělení evropského ocenění za nejlepší management. Cena Quality management award překvapila. Přišla totiž mimo čas a prostor. Banka Bohemia zkrachovala již na jaře tohoto roku. O nominaci Lidové noviny telefonicky hovořily s vedoucí Střediska pro výzkum evropského trhu (EMRC) v Bruselu Idit Müllerovou. Jak se mohlo stát, že na tak významnou evropskou cenu byla nominována banka, která v důsledku vlastních chyb již neexistuje. Nominaci banky Bohemia jsme již zrušili. Před týdnem, okamžitě, když jsme se dozvěděli, že je tento peněžní ústav v likvidaci. Cena, která bude udělena 19. a 20. září 1994 v Bruselu, však platí za rok 1993 a leden 1994. V té době ještě Bohemia existovala. V červenci, před odesláním nominace, jste tedy již aktuální stav hospodaření zmíněného peněžního ústavu nepřezkoumali? Obyčejně situaci bank kontrolujeme znovu. U banky Bohemia jsme to ale neudělali. Stala se nějaká chyba, patrně v domluvě našich úředníků. Jakým způsobem peněžní ústavy, které chcete na ocenění nominovat, vybíráte? Představitelé naší společnosti jezdí po celém území Evropy a Afriky, kde adepty vybíráme, a zkoumají situaci v jednotlivých peněžních ústavech. Banku Bohemia nám doporučil náš odborník, který má na starosti Českou republiku. Kolik bank jste v letošním roce na cenu nominovali? Do užšího kola výběru se dostalo celkem deset evropských a afrických bank. Z České republiky to byla jen Bohemia. 
description Šedesátá léta - výpočetní střediska Z historie výpočetní techniky (2) Petr Koubský Počítače se tradičně klasifikují podle generací. V první generaci (zhruba do roku 1956) se jako stavební prvek používaly elektronky, které byly u druhé generace nahrazeny tranzistory. Geniální vynález integrovaného obvodu neboli čipu - miniaturní, velmi komplexní elektronické součástky - byl v konstrukci počítače poprvé využit firmou IBM, a to u počítačové řady System/360, uvedené na trh v dubnu 1964. IBM System/360 zahájila třetí generaci a tím novověk počítačové éry. V 60. letech byl i ten nejmodernější počítač velmi komplikovaným zařízením, které potřebovalo ke svému provozu buď samostatnou budovu, nebo alespoň několik vyhrazených prostor se speciálními nároky na čistotu, kabeláž, klimatizaci apod. O jeho chod se musel starat tým odborníků, většinou úzce specializovaných na konkrétní stroj. Náklady na pořízení se vyčíslovaly pěti- až šesticifernou sumou v dolarech; a to měl dolar podstatně vyšší hodnotu než dnes. Přesto poptávka neustále rostla, neboť při správné organizaci práce se investice do výpočetní techniky již tehdy byla schopna velmi rychle vrátit. Trhu dominovala IBM, k dalším výrazným výrobcům patřily společnosti CDC, RCA, o něco později Burroughs, Amdahl a Cray Research. IBM vyráběla od roku 1971 řadu System/370, od roku 1980 pak řadu 43; vesměs jde o modernizaci původní řady 360. Vysoké ceně a specifickým provozním nárokům počítačů odpovídala organizace práce kolem nich; jejím typickým výrazem je výpočetní středisko. Srdcem střediska je sál počítače - místnost, v níž se nachází vlastní stroj. Do sálu mají přístup jenom pracovníci spojení s bezprostřední obsluhou počítače. Ve středisku pracuje obvykle několik desítek lidí, specialistů na různé aspekty činnosti počítače: operátoři, technici počítače, technici periférií, systémoví a aplikační programátoři... Vlastní uživatelé počítače, kteří na něm chtějí řešit své konkrétní úlohy - například výpočet mezd, vědecké výpočty apod. - komunikují pouze s obsluhou stroje, a to přesně vymezeným způsobem. Samotný počítač většina uživatelů vůbec nikdy nespatří. Všimněte si, že jsem zničehonic přešel do mluvnického času přítomného. To má svůj důvod; výpočetní střediska klasického typu dosud existují a dlouho ještě existovat budou. Zatímco v 60. a 70. letech neexistovaly počítače mimo výpočetní střediska, dnes jsou tato střediska poměrně ojedinělá. U nás jsou často považována za přežitek socialismu, což je absolutní nesmysl. Pro některé druhy dat a způsoby jejich zpracování jsou střediskové počítače (angl. mainframe) - a celá organizace práce kolem nich - dosud tím nejvhodnějším známým prostředkem. V mnoha jiných případech tomu tak ovšem není. Kromě počítače ve středisku se trh dožadoval počítače pro jednoho člověka - levnějšího stroje, který by byl dost malý a dost jednoduchý, aby jej mohl obsluhovat jediný člověk a navíc nespecialista. Částečné řešení nabídly koncem 60. let společnosti DEC a Hewlett-Packard, které zavedly novou kategorii tzv. minipočítačů. K jejich obsluze skutečně stačil jediný člověk; jeho kvalifikace však nadále musela být poměrně značná, počítač byl stále tvořen několika rozměrnými plechovými skříněmi a jeho cena byla nejméně desetinásobkem ceny kvalitního osobního auta. Pro soukromou osobu nemyslitelná věc. Podstatným přínosem minipočítačů bylo ovšem to, že zavedly do všeobecného používání obrazovkový terminál, tedy obrazovku spojenou s klávesnicí. Hovořím hlavně o dění v USA, které byly a jsou centrem počítačového světa. U nás na Východě procházel vývoj v podstatě shodnými stadii, ovšem s několikaletým a stále rostoucím zpožděním. V 60. a 70. letech u nás vzniklo postupně několik výrobních závodů zaměřených na produkci systémů JSEP a SMEP. Šlo o počítačové řady, jejichž výroba jednotlivých členů - a často i jednotlivých součástí - byla rozdělena mezi země RVHP podle lokálních technologických možností. Konstrukčně šlo o repliky počítačů IBM 360, později 370 a 4341 (řada JSEP - mainframe) a počítačů HP 1000 (později i jiných strojů - řada SMEP, minipočítače). 
news Bojnický oltář se vrací na pevnou půdu Poznámka Pavel Janáček, Robert Imrych Česká republika je připravena podepsat dohodu o výměně tzv. Bojnického oltáře za deset slovenských gotických obrazů prakticky ihned. Ředitelé pražské a bratislavské Národní galerie i bojnického muzea se potom spolu mohou domlouvat, zda vůbec a na jak dlouho si budou vyměněné obrazy půjčovat. Tak zní stanovisko, které ministr Tigrid prezentoval v úterý večer po jednání se svým slovenským resortním kolegou Romanem - a je třeba dodat, že je to stanovisko rozumné. Ve chvíli, kdy po letech trapného přetahování o to nejlepší z možných řešení (nechat Florenťanův polyptych a díla mistrů slovenského patnáctého století na pokoji tam, kde jsou,) otevírá Tigridův názor možnost konečně celý spor sprovodit ze světa. Respektive převést ho z politické a ideologické úrovně do kompetence historiků umění a muzejních institucí - tedy do roviny pokud možno odborné. Slovenský ministr kultury se v Praze zachoval také vstřícně: připustil, že zápůjčky obrazů nemusí být jednosměrné, že Bojnický oltář může být v budoucnu vystavován i v České republice. Otevřel tedy možnost, o které se dosud veřejně nemluvilo. Ředitelům obou galerií tím zároveň připravil pole, na němž si mohou vzájemně ustoupit, a nemusí spolu tím pádem válčit. Ľubomír Roman je však přeci jen opatrnější než Pavel Tigrid - zřejmě úměrně tomu, jak intenzivně je bojnická věc vnímána v jeho zemi - chce s podpisem smlouvy počkat na to, jak se hlavy odborných institucí dohodnou. Vedení slovenské i naší galerie je však seriózní a zbytečného překvapení se od nich ministr Roman zřejmě nedočká. Úlohu neznámé bude tedy hrát ředitel bojnického muzea. Věc Bojnického oltáře tedy ani tento týden v Praze uzavřena nebyla. Nešťastné dubnové klopýtnutí našich vyjednavačů, kteří předběžně slíbili zapůjčit, případně odprodat slovenika po výměně zpět do Bratislavy, je však už za námi. Bohudík. 
caption Takto skončil člun, na kterém připlula směrem k USA skupina kubánských uprchlíků. Americké pobřežní hlídky po vytažení běženců lodě zapalují a potápějí, aby nebránily provozu.Foto ČTK/AP 
comment Dokáže Sejm přehlasovat prezidentovo veto? Dušan Provazník, redaktor týdeníku Ekonom Dnes nebo zítra se v dolní komoře polského parlamentu - v Sejmu - očekává hlasování, které bude mít vážné politické důsledky, ať už dopadne jakkoliv, tj. bude-li zákon odmítnut či přijat. Na pořad jednání se totiž vrátil zákon o umělém přerušení těhotenství, který už delší čas rozděluje nejen poslance, ale celou polskou veřejnost. Předcházející Sejm před dvěma lety odhlasoval zákon, který v souladu s doktrínou katolické církve podstatně zredukoval možnosti interrupce. Nový Sejm, který vzešel z loňských zářijových voleb, tento zákon před prázdninami novelizoval, takže jeho nová liberálnější verze už připouští umělé přerušení těhotenství i z tzv. sociálních důvodů. Prezident Lech Walesa však s novelizací nesouhlasí a odmítá zákon podepsat. To vedlo k nynějšímu měření sil mezi prezidentem a Sejmem. Aby novelizovaný zákon platil, musí jej podle ústavy Sejm znovu potvrdit. Tentokrát však už nikoli prostou, ale dvoutřetinovou většinou. Za předpokladu, že se nynějšího zasedání Sejmu účastní všech 460 poslanců - což je ovšem předpoklad čistě teoretický, protože jen málokdy jsou přítomni všichni - by jich muselo pro novelizovaný zákon hlasovat 306. Názory na to, zda se podaří dát v Sejmu takovou většinu dohromady, se do poslední chvíle rozcházely. Rozhodující pro výsledek hlasování může nakonec být postoj poslaneckého klubu Polské lidové strany, protože jinak se ví, že na 250 poslanců je odhodláno hlasovat pro novelizovaný zákon. Jde zejména o 160 zástupců Svazu demokratické levice, 41 ze Svazu práce a některé další z jiných poslaneckých klubů. Nebudou-li pro novelizovaný zákon hlasovat dvě třetiny poslanců, bude nadále platit původní restriktivní zákon. To však neznamená, že problém bude jednou pro vždy smeten ze stolu. Naopak. Předpokládá se, že by zesílily akce za zrušení původního zákona a že by šly mimo parlament. Hnutí za liberalizaci zákona bylo v Polsku silné už dříve a nyní by se zřejmě soustředilo na to, aby se tato otázka stala předmětem referenda. Do nabitého kalendáře politických událostí příštích dvanácti měsíců - prezidentské volby, přijetí ústavy - by tak přibyla další. Neméně konfliktní situace však nastane, jestliže Sejm přece jen prezidentovo veto přehlasuje, neboť Lech Walesa už prohlásil, že ani v tomto případě nehodlá zákon akceptovat. Podle existující ústavy má prezident zákon podepsat do sedmi dnů. Jestliže tak neučiní, jedná v rozporu s ústavou a může být proto obžalován a postaven před Nejvyšší soud. Aby však k něčemu takovému mohlo dojít, musí se pro to vyslovit dvoutřetinová většina Národního shromáždění (Sejm a senát) na návrh nejméně jedné čtvrtiny (140) členů Národního shromáždění. Co by bylo dále, není snad třeba v této fázi rozvádět. V každém případě by vypukla v Polsku vážná politická krize. Zdá se, že prezident zvedl sázku tak vysoko záměrně, neboť předpokládá, že jeho političtí protivníci nemají v dané chvíli zájem na tak silné destabilizaci poměrů. Události příštích dnů by měly ukázat, zda je jeho předpoklad správný. Shodou okolností má vnitropolský spor o umělém přerušení těhotenství i mezinárodní důsledky. V pondělí začíná v Káhiře konference OSN o populaci a hospodářském rozvoji, na které bude umělé přerušení těhotenství jednou z horkých otázek. Ze zpráv před konferencí vyplývá, že se v Káhiře zřejmě vytvoří podivná koalice ortodoxně islámských a katolických zemí, které umělé přerušení těhotenství odmítají. Polsko se ocitlo před problémem, jaké stanovisko má v Káhiře zaujmout jeho vládní delegace. Pokud by mělo být v souladu s existujícím polským právem, pak by se měla polská delegace postavit proti návrhům na umělé přerušení těhotenství. Jenže do pondělí se může příslušný zákon v Polsku změnit. Polská vláda zatím vyřešila situaci tak, že na úterním zasedání rozhodla o zvýšení úrovně delegace: povede ji místopředseda vlády a ministr spravedlnosti W. Cimoszewicz, který zastupuje Svaz demokratické levice. Bude zajímavé sledovat, jaké stanovisko polská vládní delegace nakonec v Káhiře zaujme. 
review Sudetoněmeckýma očima Recenze KNIHY: Prvním beletristickým titulem nového brněnského nakladatelství jsou ROZBITÉ OBRAZY, esej ILSE TIELSCHOVÉ (1929), rakouské spisovatelky sudetoněmeckého původu. Vzpomínky na dětství v malém jihomoravském městě s většinou německých obyvatel se prolínají se záznamy pocitů z několika cest po moravském, slezském a českém pohraničí začátkem devadesátých let. Překlad, bohužel plný těžkopádností a drobných germanismů, je dílem samotného nakladatele Ludvíka Kavína, jinak též šéfa Theater Brett ve Vídni a bývalého ředitele brněnského Národního divadla. Ilse Tielschová se ze všech sil snaží potlačovat výčitky vůči novým obyvatelům někdejší vlasti, svým lyrizujícím stylem ovšem citlivě zaznamenává všechen smutek a údiv nejen nad odplynutým časem a bolestnými zážitky svých krajanů, nýbrž i nad dnešní ubohostí hotelů a restaurací, zanedbanými městy (všude vládne šeď) a zdevastovanou krajinou, osídlenou dnes mnohem řidčeji Čechy než kdysi Němci. Snaží se dokonce být i solidární s ekonomickou situací země po čtyřiceti letech totality: šunku v pražské hotelové restauraci jí s výčitkami svědomí, protože neví, může-li si ji domácí obyvatelstvo také dopřát... Nevadí autorčin subjektivní tón či téměř úplná absence studia pramenů a knih, ale právě nedostatek kontaktu s českými občany snižuje hodnotu knihy pro německy mluvícího čtenáře. Ačkoli při svých několika cestách Ilse Tielschová objela české pohraničí ze všech stran, komunikovala téměř výhradně jen s domy, kopci a náměstími. A s vlastní vzpomínkou. Jako svědectví pro českého čtenáře je ovšem knížka nedocenitelná a její vydání záslužné: nemáme-li ještě v překladu romány Ilse Tielschové o sudetoněmeckých osudech, můžeme se zatím alespoň z této eseje dozvědět něco o skutečném myšlení a smýšlení našich někdejších spoluobčanů. V naprosté většině to nejsou lidé pomýšlející na revanš. (Neznáme ani jediného človíčka, který by třeba jen jednou nesměle vyjádřil přání či vůli vrátit se tam, odkud ho vypudili.) Zavilý, majetku a krve lačný Němec (či Čech) je až na výjimky jen přáním českých (či sudetoněmeckých) nezodpovědných politiků. František Schildberger Ilse Tielschová: Rozbité obrazy - Nesentimentální cesta po Moravě a Čechách. Vydalo Kavínovo vydavatelství, Brno 1994. Přeložil Ludvík Kavín. 140 stran, náklad a cena neuvedeny. 
letter Strach... (LN 25. 8. 1994) Už v r. 1990 jsem se divil, že se neprovede jednorázově majetkové přiznání, aby berní úřady měly nějaké východisko pro práci. Ale berní úřady na sebe daly dlouho čekat a nemyslím, že by za současného obsazení měly u plátců daní velkou váhu a respekt. Za první republiky respektovány byly. Jakmile se někde objevilo, že někdo nadměrně bohatne, už se kontrolovalo, kolik příjmů přiznával a zda nějaké nezatajuje. Dnes podle ministra spravedlnosti by to činit nemohly, protože existuje presumpce neviny. Mám pocit, že se z této republiky stává ráj pro různé lumpy. Nevěřícně kroutím hlavou nad legislativou, která se musí neustále předělávat. Je to tím, že všichni vládní činitelé jsou teoretici? Čekají, že jim rozumy dají jejich úředníci, převzatí z minulého režimu, kteří také mnoho praktických vědomostí z kapitalismu nemají? Z dopisu Jaroslava Vebra, Praha 
collection Krátce Místo zraněného Tomáše Řepky nominoval trenér Uhrin pro kvalifikaci ME proti Maltě Petra Veselého. Tenisový turnaj žen K. Vary Open se letos z ekonomických důvodů neuskuteční. Sdělil to šéf TGT Marketing Javorský. Tým kanadskoamerické NHL Winnipeg Jets si zajistil novou smlouvou Rusa Žamnova a Fina Selänneho. Kanadský hokejista Paul Kariya podepsal smlouvu s celkem Anaheim Mighty Ducks. Stalo se tak tři dny před nástupem do tréninkového kempu. 
sport Novotná a Bobková stále ve hře Lendl ve Flushing Meadows stejně jako loni vzdal pro zranění Zvláštní zpravodajka LN v New Yorku Alena Drtinová Mezi dvaatřiceti tenistkami, které postoupily do 3. kola US Open, jsou i dvě české hráčky Jana Novotná (porazila Slovenku Habšudovou 6:2, 6:3) a Radka Bobková (vyhrála nad Australankou Bradtkeovou 6:7, 6:4, 6:2). Trojnásobný vítěz newyorského grandslamového turnaje Američan Ivan Lendl nevybočil z vyjetých kolejí a stejně jako loni vzdal pro zranění, tentokrát ve 2. kole za stavu 4:6, 6:7, 0:1 pro Němce Karbachera. Jedině puchýř na chodidle znepříjemňoval sedmé nasazené Novotné (8. hráčka žebříčku WTA) česko-slovenské klání s Habšudovou (53.). Asi mi zarůstá i nehet, je to dost bolestivé, stěžovala si Novotná, která se v průběhu zápasu nechala ošetřovat. Její další soupeřkou je Kanaďanka Hyová. Bolavé rameno servírující ruky Bobkové (109.) se naopak nepatrně umoudřilo. Pořád ho ale cítím, řekla po výhře nad Bradtkeovou (244.) česká hráčka. Ani ona do poslední chvíle netušila, kdo se vlastně za jménem jakési neznámé tenistky z třetí stovky žebříčku skrývá. Nakonec se ze soupeřky vyklubala Nicole Provisová, na konci minulého roku 24. hráčka světového žebříčku! Její totožnost jsem se dozvěděla až večer před zápasem a byla jsem značně překvapená. Provisová se totiž vdala, po Austrálii si dala pauzu a teprve teď se jako Bradtkeová zapojila do turnajů, řekla po utkání Bobková. V prvním setu vedla při svém servisu 5:3 a 6:5, přesto se jí tie break vůbec nevyvedl a utekl jí i začátek druhé sady 1:3, nakonec vývoj otočila. Provisová je přece jen ,paní' a ne už žádná slečna (je jí 27 let - pozn. aut.), proto jí v závěru docházely síly, řekla jedenadvacetiletá Bobková. Postup do 3. kola je dosud jejím grandslamovým maximem, vzhledem k tomu, že další její soupeřkou je světová jednička Grafová, jen těžce bude svůj rekordní výsledek překonávat. To Lendl (30. hráč ATP) pamatuje na US Open lepší časy. Loni vzdal hned v úvodu Australanu Borwickovi, letos ho v odvetě porazil, jenže 2. kolo opět pro zranění zad nedokončil. Stalo se tak na začátku třetí sady zápasu s Karbacherem (41.), kdy rozhodčí nepovolil Lendlovi okamžité ošetření, neboť si ho prý nepřivodil v utkání, ale je to dlouhodobá záležitost. Řekl mi, že lékař přijde až při další změně stran, já jsem řekl ,sorry, ale v tom případě končím', vylíčil po zápase dohadování s rozhodčím Lendl, i když přiznal, že bolest by mu zřejmě nedovolila pokračovat ani po ošetření . Psychicky amerického tenistu zlomil druhý set, ve kterém vedl už 5:0, ale po devíti neproměněných setbolech ho nakonec ztratil. 
sport Nováčkům se ve druhé lize daří Praha/Ostrava (áč, lt, sn) - I po 4. kole (podle Bergerových tabulek však předehrávaném 16.) druhé fotbalové ligy, které se hrálo v úterý a ve středu, jsou fotbalisté z Uherského Hradiště bez bodové ztráty a dokazují, že by jako druholigoví nováčci mohli patřit k favoritům celé soutěže. V utkání s Havířovem (2:1) jim vyšel zejména úvod utkání. Havířovským se potom v 90. minutě podařilo alespoň snížit a přerušit tak sérii brankáře Lubčenka, který inkasoval poprvé v letošním ročníku po 359 minutách hry. Bez jediného bodu naopak zůstávají i nadále fotbalisté Bohumína. Tentokrát prohráli 0:4 na hřišti dalšího nováčka v Ústí nad Labem, který se tak v tabulce posunul již na čtvrté místo. To Opava, jež byla do role jednoho z vážných adeptů na postup do nejvyšší soutěže pasována již před začátkem ligy, v posledních zápasech dokazuje, že její klopýtnutí ve 2. kole na Xaverově bylo opravdu jen ojedinělé. Tentokrát zdolala v domácím prostředí Frýdek-Místek 2:0, když obě branky vstřelil Bartl, který dvakrát skóroval i v minulém kole. I přesto měl opavský trenér Gürtler po zápase určité výhrady: Spokojen jsem hlavně s výsledkem, se hrou to už bylo horší. Naše zkušená středová trojice (Fryč, Bartl, Grusmann) si měla vytvořit proti soupeřově záloze složené z vypůjčených divizních hráčů větší tlak. Trestuhodně jsme také neproměnili snad tři vyložené šance. Byl to spíše boj, než pohledná hra, uzavřel Gürtler. To jeho protějšek Žemlík působil i po prohře spokojenějším dojmem: Nesehráli jsme špatné utkání a měli jsme i šance. Škoda obou obdržených gólů, protože padly po situacích, které nemusely být. Největším překvapením tohoto kola bylo vítězství Turnova v Karviné s Vítkovicemi 1:0. Turnov do tohoto zápasu získal body jen za kontumační vítězství s Kladnem a před utkáním byl jasným outsiderem. Po čtyřech dnech od porážky 0:4 v Opavě jsme sehráli úplně jiné střetnutí. Základem našeho úspěchu byla disciplinovaná hra v obraně, řekl turnovský trenér Stanner. Vítkovice však měly i trochu smůly, když minutu před přestávkou neproměnil Cudrák pokutový kop. Chybí nám hráčská osobnost, jež by dokázala mužstvo vyburcovat ve chvíli, kdy se mu nevede, hodnotil první porážku v letošní sezoně vítkovický trenér Vašek. Blšany v domácím prostředí opět jen remizovaly, tentokrát s Teplicemi, a proti očekávání se pohybují pouze ve středu tabulky. Blšanský trenér Cipro vidí příčiny tohoto stavu i v mimoherních skutečnostech: Na to v jakých ekonomických, personálních a psychických podmínkách tady žijeme, odvedli někteří hráči výkon nad své možnosti. Bičovský, trenér Teplic měl výhrady zejména k obraně svého mužstva: Dostali jsme už osm gólů, za což může naše křečovitost v defenzivě. Jinak si myslím, že remíza odpovídá průběhu hry. 
news Podnikatelé proti novým daním Praha - Sdružení podnikatelů České republiky zásadně nesouhlasí s novelami daňových zákonů, které vláda ve středu schválila a připravila k projednání v parlamentu. Uvádí to ve čtvrtečním prohlášení předseda Sdružení podnikatelů Rudolf Baránek. Sdružení je podle Baránka přesvědčeno, že Parlament vyslyší návrhy zaměstnavatelů a zatížení podnikatelů sníží radikálněji. Za tímto účelem Sdružení již zahájilo jednání s prvními skupinami poslanců. Podle novely zákona o dani z přidané hodnoty (DPH), se kterou vláda ve středu vyslovila souhlas, se má mimo jiné od příštího roku snížit její základní sazba z 23 % na 22 %. 
collection Krátce Průmyslová produkce v Rusku se v srpnu proti červenci téměř nezměnila, v meziročním srovnání však byla její úroveň výrazně nižší. Podle čtvrteční předběžné zprávy ruského ministerstva hospodářství poklesla produkce za prvních osm měsíců roku ve srovnání se stejným obdobím loni o 26 procent. Západoněmecká průmyslová výroba se nachází ve fázi konjunkturního rozmachu. Podle čtvrteční zprávy Spolkového ministerstva hospodářství vzrostla proti předchozímu měsíci, s vyloučením sezónních vlivů, o více než dvě procenta. Rakousko je největším zahraničním investorem na Slovensku. Jak tento týden uvedl list Financial Times, rakouský podíl činí více než čtvrtinu. 
news Škoda Plzeň přebírá správu v podniku Umformtechnik Erfurt Plzeň - Holding Škoda Plzeň včera převzal správu strojírenského podniku Umformtechnik (UTE) v německém Erfurtu. Jako další krok bude podle tiskového mluvčího Jaroslava Hudce následovat převzetí 95 procent majetku podniku plzeňskou Škodovkou za symbolickou cenu jedné marky. K převzetí většinového podílu podniku, který má hodnotu 40 milionů marek, by mělo podle něj dojít do konce letošního roku. O prodej erfurtské firmy na výrobu karosářských lisů, která zaměstnává 1500 osob, projevila Škoda zájem letos v lednu. Předložila tedy nabídku a koncem března podepsala smlouvu s německým privatizačním ministerstvem, které se zavázalo, že přispěje k nápravě nepříznivých poměrů v UTE. Na ozdravění hospodaření v německém podniku by měla Škoda získat nenávratně přibližně 300 mil. marek. Hospodářské problémy Umformtechniku, který se podle Hudce nyní nachází na hranici katastrofy, pramení z jeho dřívější 80procentní odbytové orientace na trh bývalého Sovětského svazu a z administrativních průtahů při jeho privatizaci. Ty byly, jak dále uvedl Hudec, dány především německým právním řádem. Zmíněné průtahy způsobily, že se ekonomický propad od dubna dramaticky prohloubil a podle škodováckých propočtů dosáhne letos ztráta erfurtské firmy 76 milionů marek. Odhady německého vedení Umformtechnik jsou podstatně optimističtější. Vedení Škody Plzeň se nicméně domnívá, že v případě vstřícného postupu německé strany je možné hospodářskou situaci v UTE stabilizovat. Stejně jako ve Škodě na přelomu let 92/93 je nutné zajistit firmě Umformtechnik zakázkovou náplň, postupně snížit náklady a zvýšit produktivitu práce. Na rozdíl od České republiky odpadá v bývalém východním Německu výhoda relativně nízkých mezd. 
topic_interv Není vhodné, aby politická strana měla svůj deník Premiér Václav Klaus odpovídá v pravidelné rubrice na aktuální otázky redaktorky Lidových novin Evy Martínkové o Domníváte se, že se vám podaří přesvědčit koaliční partnery o nutnosti přijmout ústavní zákon o vyrovnaném rozpočtu? O tom nemohu spekulovat zejména proto, že nejde pouze o věcnou stránku správnosti či nesprávnosti této iniciativy. Má to samozřejmě i stránku politickou, prestižní a já mám obavu, že druhá stránka může zvítězit nad tou první a že koaliční partneři mohou být proti zejména z důvodu druhého. Ale toto téma je vážné, myslím, že patří mezi jedno z hlavních témat naší současnosti, a proto jsem se pokusil systematicky utřídit argumenty a napsat to do svého pondělního příspěvku do Lidových novin. Myslím, že teď, v krátké odpovědi, bych to zploštil, zkrátil, a to není třeba. o Postrádá ODS jako pravicová strana na novinovém trhu nezávislý deník, který by dostatečně tlumočil její postoje vůči společnosti? Hovoří se v těchto dnech o propojení, které údajně existuje mezi ODS a deníkem Telegraf. ODS opravdu nechybí žádný takový deník. Mnohokrát jsme se přesvědčili všichni, že není vhodné, aby politická strana měla svůj deník. O nic takového neusilujeme. Důvody jsou dva. Na trhu s deníky a týdeníky je podle mého názoru taková pluralita a taková konkurence, že není sebemenším problémem se s jakýmkoliv názorem dostat do těchto sdělovacích prostředků, a proto pootáčet jeden deník tím či oním směrem by bylo podle mého názoru naprosto zbytečné a myslím, že o to nikdo neusiluje ani v jiné politické straně. Obdobný pocit mám ohledně demonopolizovaného rozhlasu. Nemám identický pocit u tiskových kanceláří, kde monopol té jedné jediné je stále velmi výrazný, a také ohledně televize tento pocit nemám. Může možná vznikat někde jistý problém z hlediska okresních novin, ale ani tam se mi to nezdá tak dramatické, protože každý si může koupit celostátní deník a nemůže se vymlouvat, že je vázán na Nové Příbramsko, Sedlčansko, Benešovsko či Vlašimsko. Ani těmto argumentům nevěřím. o Odmítáte tedy tvrzení, že se ODS snaží získat vliv na deník Telegraf? Již jsem několikrát řekl, že kdybych měl na celém spektru novin hledat deník, o kterém bych si myslel, že je dlouhodobě mým postojům nejbližší, tak by to byl Telegraf. Takže myšlenku, že bych měl motivaci, aby se toto změnilo, považuji za zcela lichou. S nikým jsem tam nekonverzoval, žádný politický orgán ODS se tímto tématem nezabýval. o Jaký máte názor na účast nezávislých kandidátů v komunálních volbách? ODS odedávna zastávala názor, který je stoprocentně i názorem mým, že základní entitou naší politické scény je politická strana, a že pokus nahrazovat politickou stranu něčím jiným je vždycky trochu zvláštností. Důvodů je mnoho, primární ten, že v kandidátovi politické strany volí občan nejen konkrétní osobu, ale i politickou stranu, která je jeho zázemím. Volí určitý konzistentní politický program. Volí chování této strany a nevolí pouze hezký, případně méně půvabný obličej kandidáta, za kterým nic nestojí. Není ničím vázán, může své postoje libovolně měnit. To je naše dlouhodobé přesvědčení, a proto vždy budeme preferovat politické strany jako základní entitu politické scény oproti individualizovaným nezávislým kandidátům. Na druhé straně vím, že v řadě malých obcí nejsou zaběhnuté politické strany, jednotlivec není schopen stranu vytvořit či založit její odbočku. To znamená, že bude kandidovat bez podpory politické strany. V realitě malých obcí není důvod proti tomu vystupovat. 
news Žáky z okolí nepustili do lavic Praha - Do základní školy v Byšicích na Mělnicku nebylo včera se začátkem školního roku vpuštěno 77 přespolních žáků. Uvedla to TV Nova. Důvodem bylo údajně to, že starostové okolních vesnic neuzavřeli s obcí Byšice dohodu o hrazení částky 3000 Kč ročně za každého žáka. Problém se řeší údajně již třetím rokem. Podle byšického starosty není možné, aby náklady na vzdělávání hradila jen jedna obec. Podle vyjádření ministra školství Ivana Pilipa by obec měla do školy přijmout děti z okolních vesnic a dlužnou částku vymáhat - případně i soudně. Metoda zabraňování vstupu žákům do školy je podle ministra krajní variantou, která by neměla být používána. Výjimka ke vstupu do školy byla udělena pouze 11 prvňáčkům. 
advice OZNÁMENÍ ČTENÁŘŮM LIDOVÝCH NOVIN Vážení čtenáři, od dnešního dne, pátku 2. září, bude pravidelnou součástí našeho deníku barevný programový týdeník TV Duha. Od tohoto dne dojde k významnému polygrafickému zkvalitnění programové přílohy, kterou dosud plnila na novinovém papíře tištěná, černobílá páteční příloha ECHO. Podařilo se nám toto zlepšení díky úsporným opatřením zajistit bez výraznějšího zvýšení ceny pátečního vydání, která bude upravena ze současných 4 Kč na 6.50 Kč. Věříme, že tuto změnu přijmete s pochopením, a jsme připraveni vaše dotazy a podněty zodpovědět na naší čtenářské lince, telefon (02) 232 68 88. Nenajdete-li Duhu ve svých novinách, sdělte nám to obratem na čtenářskou linku, abychom mohli zjednat nápravu. 
collection Z nové ekonomické literatury Peter F. Drucker: Věk diskontinuity. Obraz měnící se společnosti (nakladatelství Management Press, Praha 1994, 378 str. ) Kniha, která dnes představuje jeden z pilířů moderního myšlení o ekonomice, podnikání, managementu, společnosti a politickém systému, ve své době nejenže ovlivnila slovník společenských věd, ale zakladatelským způsobem vyjádřila i jistotu poznání, že budoucnost již nemůže být pouhou projekcí včerejších trendů. Drucker v ní identifikoval a definoval symptomy dramatických změn v podstatě společenské a kulturní reality, a to ve čtyřech hlavních oblastech. V první jde o mohutnou explozi nových technologií, jež mají za následek vznik nových významných průmyslových odvětví a oborů. Ve druhé o přechod od národní a mezinárodní ke světové ekonomice. Ve třetí o novou společensko-politickou realitu institucionálního pluralismu, která klade zásadně nové politické, filozofické a duchovní nároky. Ve čtvrté jde o novou oblast vzdělání a znalostí a její vliv na práci, volný čas a roli vůdčích elit. Věk diskontinuity, věk hlubinných zlomů, je pro Druckera zejména věkem nebývalých příležitostí. Pierre Casse: Jednání začíná za hodinu! Rychlokurz vyjednávání pro začátečníky i pokročilé (nakladatelství Management Press, Praha 1994, 172 str.). Kniha je založena na jediném předpokladu - máte před sebou důležité jednání a máte přesně 60 minut na to, abyste si osvěžili či osvojili základní techniky vyjednávání a připravili se na jednání tak, aby pro vás bylo úspěšné. Jediným cílem bohatě a vtipně ilustrované knihy je pomoci vám stát se lepšími vyjednavači a dosáhnout toho, co si přejete a co chcete získat od druhých lidí. Není pochyb o tom, že úspěch mohou očekávat jen ti, kdo jsou schopni při vyjednávání uplatňovat tvůrčí fantazii. Autor, zkušený poradce a odborník v otázkách vedení lidí a tvůrčích schopností, vyjednávání a mezikulturních rozdílů, ukazuje, jak této tvůrčí představivosti využít tak, aby vám přinášela maximum: jak vyhodnotit vlastní vyjednávací dovednosti a odhadnout schopnosti druhých lidí, jak plánovat vyjednávání a jaké jsou jeho vhodné taktiky a strategie, jak se učit od zkušených. Jacques Horovitz: Jak získat zákazníka. Kvalita služeb (nakladatelství Management Press, Praha 1994, 136 str.). Nespokojený zákazník bude vyprávět své neblahé zkušenosti dalším deseti lidem, zatímco šťastný zákazník seznámí se svým uspokojením pouze tři. I to je ovšem důvodem k tomu, aby se úsilí o špičkovou kvalitu služeb stalo cílem každé seriózní firmy. Autor, ředitel oddělení marketingu světoznámé cestovní kanceláře Club Mediterranée, s jemným humorem a francouzským šarmem předkládá čtivou příručku metod ofenzivního marketingu. Publikace o umění získat zákazníka se zabývá především otázkou přípravy a realizace programů kvality služeb, významem komunikace při získávání zákazníka, normami kvality služeb a měřením spokojenosti zákazníka. Poukazuje na nejčastější chyby, jichž se firmy při poskytování služeb dopouštějí, analyzuje je a na základě závěrů z těchto analýz podává praktický návod, jak je k plné spokojenosti zákazníka a k svému prospěchu napravit. 
caption Jihokorejský léčitel dává peníze do prasečí tlamy. Tímto rituálem prý zajistí zdraví Jihokorejcům, kteří se účastní oslav 600. výročí založení Soulu.Foto Reuter 
news Kubánci překročili minové pole Washington/New York - Tři Kubánci, kteří se pokoušeli vstoupit na půdu americké základny Guantánamo, byli vážně zraněni, když jeden z nich našlápl na minu. Oznámilo to včera ministerstvo obrany ve Washingtonu. V prohlášení Pentagonu se uvádí, že 23 Kubáncům se podařilo překročit minové pole, které odděluje základnu na ostrově od kubánského území. Američtí vojáci je však podle rozkazu vyzvali k návratu do vlasti. Zatímco proud běženců z Kuby na americkou Floridu sílí, začaly včera v New Yorku americko-kubánské rozhovory o problematice uprchlíků. Američtí činitelé trvají na tom, aby se jednání omezila na otázku emigrace. Kubánci však naléhají na rozšíření problémů i na hospodářské embargo. 
comment Ústavní zákon o vyrovnaném rozpočtu by byl omylem Karel Kříž, Publicista Pomíjím tentokrát argumenty, které významně zpochybňují logiku deklarace vyrovnaného rozpočtu v ústavním zákoně, argumenty, které dokazují, že takový ústavní zákon lze snadno obcházet, že vládě de facto nelze stanovit žádné sankce, přestože vyrovnanost rozpočtu bude zjevně papírová. Pomíjím i to, že navrhovat něco způsobem tak teatrálním - jak nyní učinila ODS - znamená, že si nejsilnější vládní strana přijetí podobného ústavního zákona ve skutečnosti ani nepřeje. Tato strana rozvinula fangli, kterou se chystá mávat alespoň dalších dvacet let. Co by se ale stalo, kdyby ústavní zákon o věčné vyrovnanosti státního rozpočtu přece jen přijat byl? Předně řekněme toto: vyrovnaný státní rozpočet je konstantou, která by zpochybňována být opravdu neměla. Nic na tom nemění fakt, že naprostá většina evropských vlád (vyjma vlády lucemburské a také české) každý rok vrší obrovské dluhy, dosahující v některých případech i výše deseti procent hrubého domácího produktu - tedy toho, co se v té které zemi za celý rok vyprodukuje. Nic na tom nemění ani fakt, že většina evropských vlád již v posledních padesáti letech naakumulovala dluhy, které se blíží celoroční produkci těchto zemí a v případě Itálie a Belgie tuto úroveň už dokonce překročily. O to víc, známe-li problémy jiných zemí, se vyrovnaný rozpočet stává skutečnou hodnotou. Hodnotou stejného - a neobávám se říci, že ještě většího - kalibru však je omezenost rozpočtu. Tezi, že čím menší podíl státního rozpočtu na hrubém domácím produktu, tím zdravější ekonomika je, nezpochybnil nedávno v rozhovoru s LN ani Ivan Kočárník. Omezený, úsporný, malý rozpočet znamená nízké daně, menší přerozdělovací procesy, více peněz v rukou těch, kteří je vytvořili, omezení moci státní byrokracie, dokonalejší fungování tržního mechanismu, a tedy i vyšší ekonomickou výkonnost země. A takovýto omezený rozpočet u nás nemáme. Vláda tvrdí, že k němu směřuje. Při prosazení inkriminovaného ústavního zákona by se ovšem tato či příští vlády staly v rozpočtové politice ještě více než nyní vládami zajišťujícími se. Stane-li se vyrovnanost ústavní, všemi nejostřeji sledovanou modlou, bude každá vláda tendovat k vytváření co největších rozpočtových rezerv, bude tedy ve skutečnosti sestavovat rozpočet přebytkový, bude se všemi silami snažit bránit snižování daní, a naopak je bude skrytě i nepokrytě zvyšovat. To vše s poukazem na ústavní zákon. Tvrdím tedy, že ústavní zákon o vyrovnaném rozpočtu je největším vynálezem v dějinách světové byrokracie, jak si udržet a ještě rozšířit moc. Není přece náhoda, že vyrovnaný státní rozpočet měly u nás komunistické vlády vždy. Této vyrovnanosti ovšem dosahovaly enormní mírou zdanění a vysátím ekonomiky. Existuje v historii ve světě mnoho příkladů, které podporují tezi, že vyrovnanost rozpočtu a jeho velikost jsou spojité nádoby - bez jednoho z těchto faktorů nelze bez studu hovořit o druhém. Poslužme příkladem nejčerstvějším. Švédský stát blahobytu - budovaný tamními sociálními demokraty - natolik zatížil daňové poplatníky a rozložil stimulační prvky v ekonomice, že se stal neudržitelným. Nová pravicová vláda ve Švédsku reagovala ozdravným programem: prudce snížila daně, tedy své příjmy, rozpočtové výdaje se jí ovšem v takovém rozsahu hned v prvním roce snížit nepodařilo. Výsledkem byl rozpočtový schodek, který loni dosáhl výše 13.1 % HDP, což je nejvíce v Evropě a dvojnásobek schodku, kterého dosahovaly předchozí švédské socialistické vlády. Kdo prosazuje zdravější hospodářskou politiku - švédská levice nebo pravice? Nechť ekonomové ODS vyloží karty na stůl a otevřeně odpoví. Ústavní zákon o rozpočtové vyrovnanosti by pravděpodobně také vedl ke snaze zvyšovat celní bariéry (a inkasovat do státního rozpočtu), což by snížilo konkurenci na vnitřním trhu. Je také pravděpodobné, že vláda by se pokoušela ze stejného důvodu - co nejvíce majetku (podniků, půdy nerostných nalezišť) prodávat do zahraničí - a to v neoptimálním cenovém režimu: stůj co stůj. Vidíme tedy, že ústavní zákon o rozpočtové vyrovnanosti je nápadem kontraproduktivním. Vedl by ve skutečnosti k růstu moci byrokracie - prostřednictvím peněz daňových poplatníků. Stát nehospodaří svými penězi jako oni, proto musí být pod jejich kontrolou. Tuto funkci plní zastupitelská demokracie, konkrétně poslanci parlamentu. Je na nich, aby odolali nejnovější vábničce byrokracie a aby naopak tlačili vládu ke skutečnému sebeomezení. 
description Svatý pijan Joseph Roth by dnes oslavil rovnou stovku Sto let dnes uplynulo od narození klasika rakouské literatury a redaktora německy psaných listů Der Neue Tag, Vorwärts, Frankfurter Zeitung a Der christliche Ständestaat Josepha Rotha (1894-1939). Rothův vklad do světové literatury začal být plně doceňován až v sedmdesátých letech v souvislosti s rostoucím zájmem o lidskou každodennost a historickou mentalitu. Prozaik původem ze židovské Haliče vynikl zejména jako kritik skomírajících tradic rakousko-uherského systému, jehož agónii pozoroval v armádní mašinerii i na osudech lidských anti- hrdinů. Nejobsáhlejším Rothovým dílem je freska Pochod Radeckého (1932, česky 1934 a 1974), kterou později doplnil o volné pokračování s názvem Kapucínská krypta (1938). Autor zde na základě zkušeností z vojenské služby v letech 1916-18 prostřednictvím rodinného portrétu mistrně vykreslil poslední dny nesourodého podunajského soustátí. Důraz přitom kladl na rozpor mezi individuálním mravním hrdinstvím a dekadencí doby. Z Rothovy románové tvorby dále prosluly texty Hotel Savoy (1924), Vzpoura (1924), Job: román prostého člověka (1930, česky 1934 a 1991) a Příběh tisící druhé noci (1939). V posledních letech se zájem českých nakladatelů soustředil na Rothovy kratší prózy z dvacátých a třicátých let, v nichž stopuje obyčejné lidičky na jejich útěku ze světa řádu a povinnosti. Dva novelistické výbory vydala nakladatelství Práce (Legenda o svatém pijanovi a jiné prózy, 1992) a Mladá fronta (Leviatan a jiné prózy, 1994). Oba mimo jiné obsahují text Legenda o svatém pijanovi (1939), jakýsi romantický předobraz smrti tvůrce, jenž se otrávil alkoholem v pařížském exilu. (šek) 
caption Ivan Jelínek Foto archiv 
plot Hlad Z nových videokazet Ledově chladná kráska Miriam a její milenec John si slibují, že spolu budou žít na věky věků. Oba nosí egyptský přívěšek v podobě dýky, který pro ně představuje symbol věčného života i zbraň, kterou vraždí oběti, když utišují svůj hlad po lidské krvi. Z ní se rodí jejich nesmrtelnost až do doby, než John začne neuvěřitelně rychle stárnout. Díky jeho chorobě je do osudového víru krvavých vášní a tajemství života i smrti neodvratně vtažena také mladá lékařka Sarah... Fantastický, eroticky zabarvený horor vznikl podle románu Whitleyho Striebera a patří, i přes zbytečně tuctový závěr, k nejsugestivnějším dílům svého žánru. Zaujme zejména dráždivě uhrančivou stylizací masek, kostýmů i interiérů (vyprávění je zasazeno do postmodernisticky bizarní budovy, stojící v luxusní čtvrti na Manhattanu) a hvězdným obsazením. Přestože ve filmu nechybí doslova krvavé orgie, znepokojivé napětí vyplývá spíše z jeho pečlivě stavěné, mysteriózní a pochmurné atmosféry. Tu dokonale umocňuje rozmanitá hudební kulisa, která využívá agresivních, nervních písní gotické skupiny Bauhaus i melismatických árií z Délibesovy opery Lakmé (v brilantně inscenované a šokující lesbické scéně). (tse) The Hunger, USA, 1983. Distribuce v ČR: Warner Home Video. Režie: Tony Scott. Hrají: Catherine Deneuveová, Susan Sarandonová, David Bowie a další. 
news Druhá vlna neskončí po čtvrtém kole Praha (pin) - Ukončení druhé vlny kuponové privatizace po skončení čtvrtého kola je podle předsedy Fondu národního majetku (FNM) Romana Češky velmi nepravděpodobné. Přesné kritérium pro skončení druhé vlny nebylo přijato. Cenová komise určující kurzy pro jednotlivá kola, se však řídí hlavně náklady na realizaci jednoho kola s tím, kolik majetku by individuální investoři získali. V současné době zbývá privatizovat tolik majetku, že jsme se touto otázkou ještě nezabývali, uvedl včera Češka pro LN. Osobně očekává, že druhá vlna bude mít pět až šest kol. 
news Neregulované mzdy stály firmy miliony Praha (hm) - Kontrolu dodržování regulace mezd u 2370 zaměstnavatelů provedly úřady práce v 1. pololetí letošního roku. Loni ve stejném období jich bylo pouze 413. Ministr práce a sociálních věcí Jindřich Vodička včera také uvedl, že o zmírnění vládního předpisu o regulaci požádalo pro své firmy letos v 1. pololetí 504 zaměstnavatelů. Žádosti jsou postupně projednávány v komisi a jsou-li zdůvodněny, tak je většině z nich vyhověno, řekl ministr Jindřich Vodička. Uvedl, že od počátku vyhlášení tohoto vládního opatření do 30. června letošního roku zaplatili zaměstnavatelé za jeho nedodržení celkem přes 121 milionů korun. 
news S nepříbuzenskou transplantací kostní dřeně mají naši lékaři málo zkušeností Olomouc (pet) - Lékaři ve Fakultní nemocnici s poliklinikou v Olomouci již několik týdnů připravují na nepříbuzenskou transplantaci kostní dřeně desetiletého Jakuba z Bruntálu. Protože zdravotnická zařízení v ČR nemají s podobnými zákroky zkušenosti a chybí jim i potřebné vybavení, bude desetiletý pacient operován v Anglii, pravděpodobně v Bristolu. Do dnešního dne se podobnému zákroku podrobilo jen několik nemocných z České republiky. Samotná transplantace není podle lékařů nijak složitá, připomíná spíše obyčejnou transfuzi krve. Přesto je k ní nutné získat 4-5 milionů korun. Transplantaci kostní dřeně je možné podle indikace uskutečnit třemi způsoby. Například, laicky řečeno, se může pacientovi odebrat jeho vlastní dřeň a po přečištění opět vrátit. Často se ve světě užívá příbuzenská transplantace, kdy dárcem je rodinný příslušník. Pouze 3-4 procenta transplantací jsou nepříbuzenská. Zde je největší riziko (až 70%), že tělo pacienta novou dřeň nepřijme. Vhodní nepříbuzní dárci se hledají v registrech. Díky mezinárodní spolupráci je možné pátrat v registrech více zemí. Každé nahlédnutí však stojí průměrně 200 tisíc korun. Proto je operace tak nákladná. Ačkoli ministerstvo zdravotnictví uvažovalo v souvislosti s podobnými případy o zřízení mimořádného peněžního fondu, nestalo se tak. Peníze na záchranu Jakubova života proto jeho příbuzní dnes získávají sami prostřednictvím bankovního konta, které bylo již několikrát inzerováno v tisku. Stav konta se LN nepodařilo zjistit. Jeho číslo je 126900-864/2400, zřízeno bylo i konto devizové 35-3136-771/0100. 
news CSU bude mít ve volbách dva cíle, uvedl Theo Waigel Mnichov - Ve znamení finiše před zemskými volbami v Bavorsku a celoněmeckými parlamentními volbami začal včera v Mnichově každoroční sjezd bavorské vládní Křesťanskosociální unie (CSU). Ve volbách 25. září bude strana obhajovat absolutní většinu v mnichovském zemském sněmu a 16. října pak společně s CDU kancléře Helmuta Kohla při volbách do Spolkového sněmu postavení nejsilnější politické formace v Německu. V úvodu zdůraznil předseda CSU a spolkový ministr financí Theo Waigel dva hlavní předvolební cíle strany. CSU podle něj musí učinit vše pro to, aby Edmund Stoiber zůstal předsedou zemské vlády. Zároveň musí být CSU společně se sesterskou CDU natolik silná, aby se bez nich nedalo v Bonnu po celoněmeckých říjnových volbách vládnout, konstatoval Waigel. 
news Progress M-24: potřetí a na poslední chvíli Při dramatické záchraně vesmírné stanice Mir byla v sázce prestiž kosmické velmoci Petra Procházková, Jaromír Štětina, Moskva Pověst velké kosmické mocnosti je v rukách jediného člověka. Je jím dvaatřicetiletý velitel posádky 16. vesmírné expedice Jurij Malenčenko. Tak začínaly páteční úvodníky ústředních ruských novin. Včera, přibližně v 18 hodin moskevského času, se spolu se svými kolegy pokoušel potřetí o spojení kosmické stanice Mir s nákladní lodí Progress M-24. Jurij Marčenko vedl operaci z vesmírné lodi Sajuz TM-19, který byl za tímto účelem speciálně připojen ke stanici Mir. O stejnou operaci se posádka pokusila již dvakrát - v sobotu a v úterý. Nákladní loď však tvrdošíjně stanici Mir míjela. Příčina, proč se operace v předchozích případech nepodařila, je zatím nejasná. Dokonalá automatika selhala. Při třetím pokusu byla operace řízena ručně. Odborníci zdůrazňují, že veškerá odpovědnost za úspěch akce ležela na veliteli posádky podplukovníkovi Juriji Malenčenkovi, který je mimochodem ve vesmíru poprvé. Ani jeho kolegové - kazašský palubní inženýr Talgat Musabajev a kosmonaut-výzkumník doktor Valerij Poljakov neměli s lety do vesmíru žádné zkušenosti. Experti upozorňují na to, že pokus o ručně řízené spojení byla jediná možnost, jak vyřešit kritickou situaci. Vedení ruského kosmického průmyslu zásadně odmítlo variantu obětovat nákladní loď Progress, která měla na stanici Mir dopravit asi dvě tuny nákladu: zásoby potravin, cenné přístroje, z nichž část je americké či japonské výroby, a hlavně značné množství paliva. Pokud by se nepodařilo celý náklad doručit posádce stanice Miru, musela by být expedice neprodleně ukončena. A nešlo jen o tuto expedici. V případě neúspěchu by byly zastaveny i další, již dříve naplánované kosmické lety chystané na příští dva roky. Každého z plánovaných letů se měl zúčastnit zahraniční kosmonaut. Ve hře tedy bylo mnoho. I když různé mimořádné události nejsou při vesmírných letech nic neobvyklého, poslední ožehavá situace, kdy se dvakrát nepodařila do detailů propočítaná, pro kosmonauty životně důležitá operace, byla velice nepříjemná. Jak zdůrazňují ruští odborníci, nešlo jen o prestiž ruských pilotovaných kosmických letů, ale i o miliardy dolarů. Navíc Rusko by muselo vyplatit v případě neúspěchu kompenzaci zahraničním partnerům, kteří se na expedici podíleli. Objevily se i obavy, že vzroste nedůvěra k ruské kosmonautice jako takové, což by ohrozilo budoucí mezinárodní spolupráci. Podplukovník Malenčenko zřejmě dostal rozkaz splnit úkol za každou cenu. Osobně byl údajně na složitý úkol psychicky velmi dobře připraven. Přesto byla již včera dokončena příprava náhradního řešení - okamžité vypravení nové nákladní lodi, na což by bylo ovšem zapotřebí dalších nejméně 45 dnů. Během několika hodin se šéfpilot Jurij Malenčenko stal téměř národním hrdinou. Celá operace ručně řízeného spojení trvala asi 10 minut. Akce se podařila doslova na poslední chvíli, nákladní loď měla poslední zbytky paliva a čtvrtý pokus by již nemohl být uskutečněn. Loď i s drahocenným nákladem by byla nenávratně ztracena. Kosmonauti díky úspěšnému zásahu dostali čerstvé zásoby a začali se připravovat na přijetí další, již 17. vesmírné expedice, která začne 3. října tohoto roku. Kromě ruských kosmonautů se jí má účastnit i astronaut Evropské kosmické agentury Ulf Merbold. 
letter Vatikán: potraty ani v závorce (LN 25. 8. 1994) Je pravda, že Vatikán obývá asi 1000 osob a že tam snad nebydlí žádné ženy a děti. To ale vůbec neznamená, že Vatikán nezná problémy žen a zlo interrupcí. Hlava Vatikánu nezastupuje jen tisícovku občanů, ale je též hlavou římskokatolické církve, která má stamiliony věřících po celém světě, mužů i žen. Kněží jsou s těmito věřícími v úzkém vztahu, znají problémy žen. Je také na pováženou, do jaké míry jsou seriózní čísla průzkumů, které sype z rukávu paní Kisslingová. Procento obyvatelstva nesouhlasícího s Vatikánem v této věci se nerovná procentu katolíků, neboť ne každý člen národa je katolík. Zvažte, že svoboda rozhodování má a musí mít na celém světě - bez výjimky - svá omezení. Je to omezení dané např. lidskými právy, trestním zákonem, svědomím, morálními zásadami apod. Nemohu svobodně rozhodovat o čemkoliv, pokud bych ohrozil svobodu jiného jednotlivce. To je zásada i demokratické společnosti. Nemohu rozhodovat o bytí či nebytí druhého. Nemohu rozhodovat o zabití - úmyslné vraždě svého děcka ať už narozeného nebo nenarozeného. Pokud tak učiním, jsem v rozporu s lidskými právy, svým svědomím a morální naukou církve. Toto církevní učení je ve své podstatě neměnné, ať už je papežem Pavel VI. nebo Jan Pavel II. Papež bude vždy hlásat morálku římskokatolické církve a ukazovat v této věci cestu - přirozené plánování rodičovství. Je to cesta bezkonfliktní, cesta lásky a porozumění, bohužel, u nás dosud ještě málo propagovaná, málo známá, a tudíž také z neznalosti opomíjená. Z dopisu Jiřího Krotkého, Praha 
sport Nejen na fotbal, ale i na pivo Skuhravého v nominaci na úterní kvalifikaci ME s Maltou nahradil Berger Praha/Ostrava (sn, č) - Fotbalová liga se o víkendu odmlčí a celý náš fotbal už bude hledět do Ostravy, kde v úterý vstoupí český reprezentační výběr trenéra Dušana Uhrina do kvalifikačních bojů o postup na mistrovství Evropy v roce 1996. Oba soupeři cestují do Ostravy s patřičným předstihem. Naši reprezentanti se sem začali sjíždět už včera, Malťané přiletí dnes. Domácí se už tradičně ubytují v hotelu Bellaria nedaleko Hradce nad Moravicí, soupeř zvolil pětihvězdičkový hotel Imperial v centru Ostravy. Hráči z Čech se včera sešli v Praze na Julisce, odkud se vydali do Ostravy, kde se k nim přidala moravská část. Krajánci přicestují dnes v noci leteckým speciálem z Německa. Nebude však mezi nimi janovský útočník Skuhravý, který od mezistátního utkání s Francií v Bordeaux dosud netrénuje. Jeho místo zaujme Berger ze Slavie, kterého v mužstvu ČR do 21 let nahradí Zúbek z Brna. Dnes se v 11 hodin uskuteční na Bazalech modelované utkání výběru ČR s ostravským Baníkem na 2 x 30 minut, v neděli bude Uhrinův tým trénovat v rodišti extrenéra Baníku Evžena Hadamczika v Kravařích. Den před utkáním si oba celky vyzkouší trávník na Bazalech: hráči Malty od 16.30 a naši od 18. Vlastní zápas začne v úterý v 16.30 a zaplnit hlediště má pomoci nejen reklamní tah pivovaru Radegast (každý divák dostane zadarmo jedno jejich pivo), ale především nízké vstupné. Na hlavní tribunu se prodává vstupenka za 40 korun, na zbývající tribuny k sezení za 25 Kč a zlevněné pro studenty, důchodce a vojáky za 15 Kč, mládež do 18 let a ženy mají vstup zdarma. Trenér soupeře Pietro Ghedin oznámil jména 18 hráčů, s nimiž počítá pro utkání. Z mužstva, jež před dvěma týdny uhrálo v Bratislavě překvapivou remízu se Slovenskem, chybí jen obránce Galea. Všichni hráči působí v domácích klubech, jediný legionář Carmel Busuttil se nedávno z belgického Genku vrátil domů do Sliemy Wanderers. 
news Poslanci na represi nesázejí Popularitě návrhu třikrát a dost ani Clintonovo vítězství příliš nepomohlo Praha (če, haš, em) - Zdrženlivé stanovisko poslanců k iniciativě KDU-ČSL zvané třikrát a dost trestající pachatele tří násilných trestných činů doživotím nezměnilo ani nedávné přijetí obdobného návrhu prezidenta Clintona v USA. Poslanec Radim Špaček (ODA) se obává, že třetí proces by byl pod šíleným tlakem. Advokáti by pochopitelně využívali všech možností obhajoby a soudní řízení by se tudíž vleklo několik let. Je to snaha uchopit realitu za konec, který nemá, komentoval návrh. Jaroslav Vlček (Strana zelených) si není jist, zda je verze třikrát a dost správná, ovšem za jednoznačně správné považuje zpřísnění podmínek jak vazby, tak trestu. S výhradami by přijal návrh i Rudolf Opatřil (ČMSS). Je to dobrá věc, řekl, ale musí být řečeno, co se stane s nárůstem delikventů ve věznicích. Hana Orgoníková (LSU) soudí, že tak razantní zákon by nebyl na škodu zvláště nyní, když u nás kriminalitě nejsou prakticky kladeny žádné meze. Stanovisko KDS sdělil LN Václav Benda: Návrh KDU-ČSL směřuje k represi a to KDS pokládá za příliš přímočaré a populistické. Sama dává důraz na prevenci a právní jistoty. Proto návrh lidovců spíše podporovat nebude. Marek Benda (KDS) si není jist, zda je principiálně správná představa, že napotřetí jsou lidé nepolepšitelní. Přestože i dnes existuje doživotní trest, nepovažuje Benda za nejvhodnější, aby byl udělován natvrdo automaticky. Soudci by měli mít možnost sami zvážit s ohledem na brutálnost oněch tří činů, jestli má následovat doživotní trest. V trestním procesu se mi nelíbí jakákoli automatika, míní Benda. Bývalý generální prokurátor Ludvík Brunner (SD-OH) je přesvědčen, že represe je politický manévr, k němuž se společnost uchyluje, když tápe. Tentokrát se takové návrhy objevují podle něj proto, že selhala prevence. Připustil však, že zpřísnění postihu recidivistů je přijatelnější než znovuzavedení trestu smrti. 
news Atentát v Babicích mohl být záměrem StB Odbojová skupina byla od počátku infiltrována a StB se podílela na jejích akcích Praha (js) - Úřad pro dokumentaci a vyšetřování činnosti StB (ÚDV) se pokouší objasnit, do jaké míry StB řídila a kontrolovala odbojovou skupinu na Jihlavsku, jejíž dva členové zastřelili v červenci 1951 ve vsi Babice tři funkcionáře národního výboru a KSČ. Komunistický režim prezentoval tuto akci jako čin řízený agenty západních špionážních organizací. Atentát se stal záminkou k represím proti místním rolníkům a katolické církvi. Vedení KSČ již pátý den po zatýkání nařídilo, kolik trestů smrti má soud udělit a rozhodlo o rozsáhlých represích. Celkem bylo v souvislosti s atentátem odsouzeno 78 osob, z toho jedenáct k trestu smrti. Podezření, že sám velitel skupiny Ladislav Malý, zastřelený druhý den po atentátu, byl řízen StB, se dosud nepodařilo doložit důkazy. ÚDV se pokouší shromáždit poznatky o muži s krycím jménem major, členovi Malého odbojové skupiny, který v ní měl jistou řídicí pravomoc a o němž existují důkazy, že pracoval pro StB. Je možné, že tento muž již nežije. Podle Josefa Slaniny z ÚDV se podařilo získat dokument, který prokazuje, že StB od začátků odbojovou skupinu infiltrovala a kontrolovala. Nevíme ještě, do jaké míry ji StB řídila, kontrolovala, nebo dokonce vyzbrojovala a snažíme se to ověřit. V tomto dokumentu se píše, že skupina plánovala teroristické útoky a vraždy na funkcionáře KSČ a lidosprávy, ale spolupracovník StB nařídil, aby plánované útoky nebyly provedeny. Později se však údajně podle této zprávy situace vymkla StB z ruky a jedna samostatně se vyvíjející skupina provedla útok v babické škole.J. Slanina však nepokládá tuto zprávu za zcela věrohodnou. Sám Malý, kterého historici podezírají, že byl dvojitým agentem, si počínal hazardérsky. Žijící svědci dnes vypovídají, že mu nevěřili a že mu podlehli, až když jim vyhrožoval zastřelením. Velmi podezřelá je podle Slaniny také rychlost trestního řízení. První proces se čtrnácti místními obyvateli začal již sedmý den po jejich zatčení. I to může nasvědčovat, že babický útok mohl být plánovanou anebo využitou záminkou k represím. 
caption Přestavba nemine ani Reichstag, příští sídlo Spolkového sněmu. V plánech se hovoří o průhledném zastřešení a nové kopuli. Na volném prostranství stane komplex parlamentních a vládních budov, mezi nimi i úřadovna kancléře. Vzpomínka na zeď a její oběti v chronologickém sledu - zmizí.Foto 
advice Škola šachových koncovek (13.) Josef Maršálek Věž proti dvěma pěšcům - to byl poměr materiálu, s nímž jsme v minulém pokračování naší školy koncovek skončili. Často byl použit ve tvorbě studií, které jsou zajímavé zejména pro přesnou hru krále a věže v řešení i ve svůdnostech. Z našich skladatelů studií se tímto materiálem nejvíce zabývali Réti, Prokeš a Moravec. Dnes začneme ukázkou z Rétiho tvorby. V postavení diagramu vede k remíze pouze 1.f3!. Po 1.f4 nebo 1.d4 by vyhrál černý a to si ukážeme dále. Kdyby zde hrál bílý 2.d5, vyhraje černý tahem 2... v postavení diagramu černý vyhraje a je to zajímavý postup: Z celého řešení vyplývá, že záleží na každém tahu, o výhře nebo remíze rozhoduje jediné tempo. Réti uveřejnil tuto studii v roce 1929, ale černá věž byla na h2 místo na a2. S věží na h2 byla ale studie neřešitelná a na a2 ji přemístil francouzský teoretik André Chéron. Jak černý vyhraje v původním postavení s věží na h2, je také poučné. Černý král zadrží postupně oba bílé pěšce pochodem přes sloupec! (Oba pěšci jsou takto dostiženi, závěr je už jednoduchý. Proti dvěma postouplým spojeným volným pěšcům může věž remizovat pomocí matových hrozeb. Dobrým příkladem je studie Moravcova, která má toto základní postavení: bílý: Kc6 Vb1 - černý: Ka7 pg2 h2. Bílý udrží černého krále na kraji šachovnice a nedá mu tempo na proměnu. Řešení je toto: Ani proti většímu počtu pěšců nemusí být věž bez šancí. V partii Euwe-Capablanca, hrané v Karlových Varech v roce 1929, udržel bývalý mistr světa proti budoucímu remízu v této situaci. Černý byl na tahu a hrál 1... by bílý mohl ještě prohrát. Jiný pokus 7.h4 by vedl též k remíze: Do obtížnější situace se dostal černý v partii Kremeněcký-Minasjan, hrané v Rusku v roce 1992. Dále se hrálo: se černý zachrání obětí věže a patem.) Bílý by vyhrál tahy 5. (Opět zabraňuje postupu bílých pěšců. Do obdobného postavení mohlo vést také 10... (Černý král zachraňuje situaci tempovým tahem. Bílému se nepodaří postoupit ani pěšcem d ani pěšcem c bez ztráty jednoho z těchto pěšců.) Hledejte řešení Je začátek září, a tak je úkol Šach 30 těžší. Máte na něj ovšem čas až do 3. října 1994. Pomůže mu matová hrozba. Pozor na první tah! Řešení zářijových úkolů opět pošlete najednou. 
collection Z nových knih Rainer Büttner: Alf II. Chci všechno! Oblíbené zvířátko německých dětí (každý týden na obálce Brava), které vypadá jako pes, klokan a čuník dohromady, zažívá další řádku příhod. Vydává Albatros. Salvador Dalí: Mé vášně. V krátkém sledu již třetí kniha na téma Dalí představuje malířův pohled na svět, jak vyplynul z rozhovoru se známým propagátorem kouzelnických jiter Louisem Pauwelsem. Vydává Petrov v překladu Petra Krále a Evy Rudyšarové-Mišíkové. Dagmar Faměrová: Barokní písemnictví v Českém ráji. Studie postihuje souvislosti historického vývoje písemnictví v regionu. Vydala Městská knihovna Fráni Šrámka v Sobotce. Johann Baptist Metz: Úvahy o politické theologii. Zakladatel konceptu politické teologie uvažuje ve studii z nakladatelství OIKÚMENÉ o přítomnosti, budoucnosti a odpovědnosti svého oboru. Přeložili Břetislav Horyna a Lenka Karfíková. Ladislav Dvořák: Kainův útěk. Vynášení smrti. Obrys bolesti. Srdeň. Hle nyní. Druhé, souborné vydání pěti sbírek básníka (1920-1983) vyplňujícího prostor mezi Halasem a Zahradníčkem vydává Český spisovatel s doslovem Bedřicha Fučíka. 
caption Berglund (vlevo) pomáhá svému zraněnému spoluhráči Lindmanovi Foto ČTK 
collection Krátce Družstvo českých motoristů obsadilo při Trialu národů v Andoře deváté místo, což je nejlepší výsledek v historii tohoto odvětví. Pětice finských vzpěračů byla svou národní federací potrestána za doping. Tříletý zákaz startu dostali Oravainen, Viitala, Parantainen, Vepsalainen a Laitinen. Všichni měli pozitivní nález během testů prováděných v dubnu a červnu. 
sport Z fotbalových kruhů Billy Wright (70), jeden z nejlepších anglických reprezentantů všech dob, zemřel v Londýně na rakovinu. 
sport Uhrinovo video jako memento Malťané chtěli bydlet v Praze- Trénink našeho týmu sledovalo 600 diváků Ostrava (sn, šv)- Už jen hodiny dělí českou fotbalovou reprezentaci od historického vstupu do kvalifikace na ME 1996. Zítra v 16.30 nastoupí v Ostravě proti Maltě. Uhrinův výběr si bez krajánků z německé bundesligy vyzkoušel Bazaly v sobotu dopoledne, domácí Baník porazil 4: 3 (2: 1) brankami Siegla, Frýdka, Šmejkala (z penalty) a Bergera. Šlo o modelované utkání- hráči Baníku měli před šestnáctkou zhušťovat prostor a hrát důrazně, jak to asi ukážou Malťané. Splnili to do puntíku, říká trenér Dušan Uhrin. V útoku se představil Siegl se Samcem, mezi nimiž se rozhodne, kdo vedle Kuky zítra nahradí zraněného Skuhravého. Sehranějším dojmem působil sparťanský útočník. Byl o 50 procent lepší než ve čtvrtek v Chebu, porovnal Uhrin jeho výkon s ligovým utkáním. Poté se výprava přesunula do hotelu Belaria u Hradce nad Moravicí, kde je až do utkání ubytována. V noci na neděli dopravilo aerotaxi z Norimberka zbývající hráče, kteří měli v nohou utkání 1. a 2. německé ligy. Včera všichni dvakrát trénovali (včetně lehce zraněného Šmejkala) v Kravařích u Opavy. Reprezentanty zde sledovalo přes 600(!) fanoušků a na stadionu týmu 1. A třídy se vybíralo i symbolické vstupné. Takový zájem o trénink jsem u nás ještě nezažil, chválil rodiště trenéra Hadamczika útočník Kuka. Trenér Uhrin nacvičoval se svými svěřenci útočné prvky. Musíme se rychle naučit využívat křídelních prostorů a střílet ze střední vzdálenosti. Mám strach z jediného- aby se z utkání nestala holomajzna, přiznával Uhrin. Večer bylo na programu video plnící roli mementa. Ukážu jim zápas Slovensko- Malta, kde se Slováci pořád tlačili středem hřiště a vedlo to jen k remíze 1: 1. Pak mám připravený sestřih našich chyb z Francie- hra obrany se mi pořád nelíbí, dodal Uhrin. V Ostravě jsou už také Malťané, ale jejich cesta byla plná komplikací. Výprava se totiž domnívala, že se ubytuje v Praze, kam v sobotu večer přiletěla, a na sever Moravy si odskočí jen k utkání. Jenže Česko není takovým mikrostátem, jak se domnívali. Nakonec Malťané dorazili s tříapůlhodinovým zpožděním v neděli nad ránem do ostravského hotelu Imperial. 
news Autoskla pro Felicii z Thoraxu Chudeřice- Několika tisíc kusů dosáhne během září sériová výroba kompletních souprav skla pro nový vůz Felicia mladoboleslavské Škody. Uvedl to včera Pavel Šlambora, ředitel podniku Thorax Chudeřice u Bíliny, který sklo od července vyrábí. Akciová společnost Thorax, která je součástí Glavunionu Teplice, je výhradním dodavatelem skel pro Felicii. Této zakázky si firma velmi váží. I z toho důvodu, že kvalita nového vozu bude ve srovnání s předchozími typy výrazně vyšší. Podle P. Šlambory vyvíjel Thorax skla pro Felicii přibližně rok. Automobilce Škoda, která je odběratelem převážné části produkce Thoraxu, dodal loni chudeřický závod skla pro 218000 vozů. V roce 1997 by to mělo být už pro 380000 až 400000 vozů. 
news Krátce Objem dovozu ropy do USA dosáhl letos v červenci nejvyšší úrovně všech dob. Průměrná hodnota denního dovozu činila 10059 mil. barelů. Dosavadní měsíční rekord byl dosažen na jaře roku 1977, kdy USA denně dovážely okolo 10 mil. barelů. 
news Spor světové elity o Evropu Přední politici a ekonomové diskutovali v italském Cernobbiu o budoucnosti Jana Blažková, Cernobbio Rozpor v názorech členských států Evropské unie na to, jak bude v budoucnu vypadat spolupráce v Evropě a v jejích institucích, se o víkendu stal hlavním námětem rozhovorů předních světových politiků a ekonomů v italském Cernobbiu. Představitelé světové elity se přeli o věci základní: zda bude evropská integrace probíhat najednou či v několika stupních, jestli má v unii i nadále platit princip stoprocentního souhlasu všech zemí při hlasování apod. Je stále jasnější posun v názorech představitelů světových organizací o vstupu střední Evropy do EU. Přední politici začali rozšíření unie o ČR považovat za samozřejmost, uvedl během rozhovorů premiér ČR Václav Klaus. Potvrdil, že ČR podá přihlášku k členství v Evropské unii v roce 1996. Nevím, kdy by ČR mohla vstoupit do společenství. Nejprve se musí názorově spojit sama unie, řekl k tomu LN komisař EU Karel Van Miert. Uvedl, že rozhodující budou výsledky mezivládní konference EU v roce 1996. Do té doby se vůbec nedá říci, co se stane, dodal. Předseda české vlády schůzky v Cernobbiu využil hlavně k bilaterálním jednáním. Hovořil s představiteli nové italské vlády a s izraelským ministrem zahraničí Šimonem Peresem. Izrael v současné době organizuje rozsáhlý projekt rekonstrukce Blízkého východu. Obnovy by se měly zúčastnit i české podniky. Záleží ale i na aktivitě našich firem, uvedl V. Klaus. O vztazích mezi ČR a Itálií, vzhledem k její nové vládě, premiér jednal s italským ministrem zahraničí Antoniem Martinem. Chceme podpořit rozvoj hospodářské spolupráce. K tomu bude příležitost při oficiální návštěvě V. Klause v Itálii začátkem roku 1995, prohlásil italský ministr. Martino českého premiéra potěšil svou podporou návrhu ODS na uzákonění vyrovnaného rozpočtu v ústavě ČR. To, že Itálie podobné ústavní nařízení v roce 1961 zrušila, se podle něj nevyplatilo. 
news O interrupci má prý rozhodovat žena Praha- Každý stát by měl svou rodinnou politiku zaměřit na to, aby rodina měla takový počet dětí, jaký je schopna ekonomicky zvládnout. Před svou cestou na mezinárodní konferenci o populaci OSN v Káhiře, která se koná 5. až 13. září, to řekl náměstek českého ministra práce a sociálních věcí Jaroslav Dostal. Po dva dny se jí zúčastní i český ministr bez portfeje Igor Němec. Podle Dostala však demokratický stát nemá ovlivňovat populační chování rodiny. Náměstek uvedl, že chápe populační politiku jako součást rodinné politiky a dodal, že ta musí rodiny stimulovat k tomu, aby se chovaly odpovědně. Zároveň připomněl, že o antikoncepci a případné interrupci, již ovšem nelze v žádném případě považovat za primární antikoncepční prostředek, by měla rozhodovat žena. Na konferenci v Káhiře se sejdou odborníci i představitelé států z celého světa. Budou se zabývat nejen stavem populace, ale také vztahem chudoby a počtu obyvatel, vzdělaností žen, jejich postavením v rodině, základním rodinným právem, porodností a vztahem jednotlivých náboženství k populační politice. 
news Mečiar s HZDS konkurují Roxette Praha- Píseň v podání Vladimíra Mečiara, Ivana Gašparoviče a dalších čelných představitelů bývalého vládního HZDS měla včera premiéru v hitparádě televize Nova Eso. Tím toto hnutí podle Novy vlastně odstartovalo předvolební kampaň. Píseň Vivat Slovakia byla zkomponována jako hymna HZDS speciálně k volbám. Pohledem na zpívajícího, dnes štíhlého Vladimíra Mečiara měli čeští televizní diváci možnost odhadnout, zda opravdu zhubl o 25 kilogramů, jak zveřejnil v červnu bratislavský list Svobodný piatok. Rakouská agentura APA, která rovněž o účasti Mečiara v hitparádě informovala, uvedla, že konkurence bude těžká: o přízeň publika soutěží totiž také švédské duo Roxette se svým hitem Fireworks i skupina Ice MC. 
news ČSSD se bere za práva žen Praha (em)- Pokles porodnosti, vysokou rozvodovost a pokles životní úrovně rodin s dětmi pokládá Česká strana sociálnědemokratická za nejvážnější problémy současné společnosti. Upozorňuje i na zhoršující se postavení osamělých rodičů s dětmi a rostoucí počet žen žijících v chudobě, tedy na tzv. feminizaci chudoby. Do dvou měsíců hodlají sociální demokraté předložit návrh novely zákona o rodině. Budou požadovat, aby se mezinárodní úmluvy OSN, které Česká republika ratifikovala, zejména úmluva o odstranění diskriminace žen a úmluva o právech dítěte, staly součástí českého právního řádu. Chtějí se také zasazovat o založení parlamentního výboru pro ženu a rodinu. Na komunální úrovni by chtěli zřídit funkci zmocněnkyně pro ženu a rodinu. 
essay Smrt Kavčím horám nehrozí Ladislav Jakl Smrt veřejněprávní televize by podle vyjádření Iva Mathé způsobilo omezení prostoru pro vysílání reklam v České televizi. ČT spolyká za rok skoro tři miliardy. Zhruba třetinu příjmů tvoří právě výnosy z reklam. Zdá se přehnané mluvit o smrti v souvislosti s možným třetinovým poklesem příjmů v mamutí instituci, která se dodnes vypořádává s neefektivitou socialistického předchůdce. Ale dobrá. Věřme, že výši příjmů je třeba v zájmu diváka zachovat. Důležitější než výše příjmu je totiž druh zdroje. Pokud by ČT bez miliardy umřela, nechť jsou zvýšeny tzv. koncesní poplatky z padesáti na pětasedmdesát korun. Veřejněprávní média jsou na principu poplatků přímo založena. Komerční média, jako každé podnikání, jsou závislá na přízni zákazníků. Čím vyšší sledovanost, tím vyšší cena za reklamu. Existuje však názor, že na programové požadavky náročné menšiny by se nedostalo, a tak máme i vysílání, které na sledovanosti nezávisí. Platí ho všichni uživatelé televizorů, ať už sledují pouze jiné kanály nebo třeba video. Náš zákonodárce v obavách, že si ČT nevystačí s penězi poplatníků, umožnil i jí podnikání a vysílání reklamy. Tak se veřejněprávní televize místo nástrojem služby veřejnosti stala subjektem trhu. Na škodu samotné ČT a jejímu zamýšlenému charakteru. Obavy z ohrožení národní kultury komerčními televizemi měly totiž paradoxně za následek skutečnost, že u nás veřejněprávní televizi vlastně vůbec nemáme. Podnikající ČT se dostala pod tlak inzerentů, takže více než na plnění potřeb veřejnosti, jak jí ukládá zákon, se stejně jako komerční televize orientuje hlavně na boj s konkurencí a honbu za co nejvyšší sledovaností. Erotika za peníze koncesionářů je opravdu raritou. Nezávislost na reklamě by přitom pro ČT mohla být jen výhodou. Výhradně nekomerční zdroj financí by jí umožnil i takové projekty, o nichž tvůrci v privátním sektoru mohou jen snít. Ještě závažnější je ale skutečnost, že do citlivé rovnováhy poptávky a nabídky na trhu inzerce přichází zásadní vnější prvek. Je známo, jak dotace či dumping mohou zdeformovat přirozenou tvorbu cen, a tím i efektivní rozmísťování kapitálu. Celkový trh inzerce u nás se odhaduje na sedm miliard. Zhruba třetina z toho připadá na televizní reklamu. Částka, kterou dostává Česká televize z koncesionářských poplatků, je srovnatelná s celkovou kapacitou televizního reklamního trhu. ČT si pak s cenou reklamy může dělat, co chce. Tím zásadně brzdí rozvoj soukromého televizního vysílání, neboť nízkou cenou reklamy se tato oblast stává nerentabilní pro investory. Proto je možné, že index CPT, tedy cena, kterou od inzerenta dostane televize za každou tisícovku diváků, je u nás ve srovnání s jinými zeměmi mnohem nižší, než odpovídá kupní síle našeho průměrného spotřebitele. Česká televize- tím, že žije z koncesionářských poplatků, a může se tedy podbízet na inzertním trhu- deformuje ceny reklamy i ve všech ostatních médiích. Dovedeno do konce: koncesionářské poplatky končí z důvodu poklesu inzertních cen v kapsách inzerujících firem. Pravda, jsou i takové země, kde veřejněprávní televize reklamu vysílají. Jenže. V některých z nich si může koncesionář vybrat adresáta poplatku. V některých zemích je část koncesionářského poplatku přerozdělována i privátním provozovatelům vysílání. V některých zemích veřejněprávní televize nesmějí vysílat reklamu alespoň v nejsledovanějších časech. Jsou to sice jen polovičatá opatření, ale i v západní Evropě je demonopolizace vysílání věcí novou a stále se vyvíjející. Navíc ve všech těchto zemích tvoří výnosy z koncesionářských poplatků jen zlomek reklamního trhu. BBC, nejklasičtější veřejněprávní televize světa, reklamy nevysílá. V USA zákonem zřízené televize se zákonem zajištěnými finančními zdroji vůbec neznají. Naše řešení, kdy ČT vybírá rozinky toho nejlepšího ze všech koncepcí, je opravdu svérázné. Občas se objeví argument, že ČT je omezena již tím, že smí vysílat menší podíl reklamního vysílání než televize soukromá. To je však argument dost pokrytecký. Komerční televize povolené kvótum stejně nemůže využít, protože vyšší podíl reklam by už odrazoval diváky. Naopak nižší povolené procento ČT nijak nermoutí. Stáhla reklamu z mnohem méně sledovaného druhého programu na první. Rada pro vysílání upozornila ČT na protiprávnost takového postupu. Vyšší podíl pro reklamu získala i nočním vysíláním teletextu, které započítává do celkového vysílacího času. Většinu takto získaného reklamního času pak ČT napřela do nejsledovanějších a nejlépe placených časů, kde má teď více reklamy než televize komerční. Omezením reklamy by jen zesílil veřejněprávní charakter ČT a komerční televize by nebyly zatlačeny do poloh ultrakomerčních. Smrti se takové řešení moc nepodobá. 
caption Kubánci si chystají člun na cestu z ostrova svobody Foto ČTK/ AP 
review Pohodlí bez hranic RENAULT ESPACE RT 2.1 dT Test Lidových novin Vladimír Šulc Renault Espace lze vřele doporučit mladým rodinám s více dětmi, které počítají s každým kubickým centimetrem zavazadlového prostoru. A také těm, kdo rádi cestují a chtějí mít přitom nejen pohodlí, ale i spoustu osobních věcí či sportovních potřeb. Firma Renault Česká republika nám k redakčnímu testu poskytla verzi s turbodieselovým motorem s označením RT. Sice jsme v úvodu uvedli, komu lze vůz především doporučit. Snad nám nebudou mít případní zájemci z kategorie' mladá rodina s více dětmi' za zlé, když jim neprozradíme, kde vzít potřebných 969828 korun. V případě našeho testovaného vozu dovybaveného dvěma střešními okny, autorádiem s ovládáním pod volantem a ve vínové metalíze pak ještě přes 66 tisíc korun navrch. Věnujme se však raději samotnému vozidlu, neboť svezení s ním opravdu stojí za to. A vůbec nerozhoduje, jste- li zvyklí na rychlejší, sportovně laděné vozy. Byť motor o obsahu 2068 ccm dává výkon' jen' 65 kW (88 k), je zrychlení bezmála čtyři a půl metru dlouhého vozidla z 0 na 100 km/ hod. 15 vteřin velice slušné. Aerodynamický tvar přední masky přidává další kladné body nejen slušivě modernímu vzhledu automobilu s pěti stálými sedadly, ale i velice příznivou spotřebu. Výrobce udává při 90, 120 km/ hod. a ve městě hodnoty 5.9, 8.2, respektive 8.4 l nafty na 100 km a objem palivové nádrže 77 l vám zaručuje, že nebudete muset k čerpacímu stojanu často. Renaulty jsou navíc velice odolná auta. S novým dostáváte roční záruku bez ohledu na počet ujetých kilometrů a 72 měsíců na prorezavění karoserie. U našeho auta poněkud zlobilo nepříliš poddajné řazení, ale to lze přičíst skutečnosti, že jsme vyjeli s vozem, který neměl najeto ani celých čtyřicet kilometrů. Řízení vozidlu usnadňuje posilovač, a tak vás jízda unaví méně než se standardním autem. Navíc díky rozměrům si výrobce mohl dovolit umístit do kabiny opravdu pohodlná sedadla, jejichž počet lze ve třech řadách za sebou zvýšit až na sedm. Další výhodou je možnost různých kombinací. Otočíte- li kupříkladu přední dvojicí o 180 stupňů, vznikne vám krytý konferenční salonek. Mohutné páté dveře skrývají zavazadlový prostor, který má minimální objem 900 ccm a maximální 3000 ccm. Myslíme, že není co dodávat. K přednostem vozidla patří i velice dobré jízdní vlastnosti s překvapivě dobrým manévrováním, takže ani v přehuštěné městské dopravě se nestáváte outsidery. 
comment Při vědomí na Lipnici Rozhlas Ivan Hartman Smysl tradičního hudebního festivalu v Lipnici se proměnil s dobou. Předlistopadový folkový festival (podle vysoké účasti folkových písničkářů a skupin, mezi nimiž však postupem let přibývalo kapel rockových, jazzmanů i folkloristů), nazývaný organizátory Písní za mír, patří do dějin české populární hudby jako událost z nejdůležitějších. Aby si ale rozuměli: z nejdůležitějších nejen proto, že byl tribunou na poměry velmi svobodomyslnou, ale především proto, že se na něm v jedné zářijové sobotě každého roku koncentrovala ta nejvýraznější a umělecky nejzajímavější hudební alternativa k státem plánovanému showbusinessu. Lipnický festival byl dramaturgicky otevřený a pokud jde o žánry asi nejtolerantnější, jaký jste tehdy- na plzeňské Portě se povinně vstávalo na Vlajku a v Sokolově zdviženou rukou hrozilo imperialistům- mohli navštívit. Zprofanované slovo mír v názvu znělo přirozeně: Mír tu představoval toleranci a právo na vlastní názor. Naplnilo se to. Dřívější pořadatelé už festival v Lipnici neorganizují. Myslím, že Lipnice tím, co říkala v kontextu doby, i tím, jakou měl poslední ročník uměleckou úroveň, byla završena, vyjádřila se v roce 1990 dramaturgyně Jarmila Poláková. To už ale jiní chystali pokračování... Odehrálo se na přelomu srpna a září devadesátého roku a navázalo tak na pět předešlých ročníků (1984 až 1988). Ve srovnání s léty předchozími přišlo asi třetinové publikum, ale festival se rozjel a s novými ročníky sílí. Letos bude dokonce program tak nabitý (a to nejen na pódiu lipnického amfiteátru, ale i na přilehlém hradě a v jeho okolí), jak doposud nebýval. Pořadatelem je EKULT- nadace pro ekologii a kulturu a v podtitulu Lipnice' 94 můžeme číst: Malý festival pro malou planetu. Přeloženo: Lipnice opět (promiňte ta nevhodná, leč přesná slova) ideově jde před svou dobou. Zatímco ta první (1984 až 1988) cítila potřebu čemusi napomoci alespoň v malé zemi, ta druhá již uvažuje planetárně. Ještě předloni byl ekologický podtext festivalu poněkud proklamační, jenže planetární vědomí i u nás od té doby postoupilo, vyškoleno třeba u Temelína. Na Lipnici ale nikdy nešlo o opoziční schůzi a ani letos na ní nepůjde o sraz ekologických aktivistů. Jde jen o připomínku vědomí souvislostí. Nepočítám- li ovšem tu část pravidelných návštěvníků festivalu, kteří se raději opijí až do nevědomí (neboť jim chutná vždy a všude). 
sport Prémiová causa uzavřena Výsledek jednání se na přání hokejistů tají Zlín (tob)- Revoluční kubánskou gardu připomínalo vousaté trio hokejistů AC ZPS Zlín Štraub, Jurík, Hub, kteří v sobotu odpoledne potvrdili novinářům, že po posledním jednání se správní radou klubu došlo k dohodě ohledně prémiového řádu pro nadcházející extraligovou sezonu. Právě kvůli němu se rozhodli hráči vstoupit do stávky, v jejímž důsledku pak nenastoupili ke třem zápasům na turnaji Seliko Cup' 94 v Přerově a v Olomouci. V pátek také nesehráli přípravné utkání v Havířově. Na vině však byla mlha, která se rozhostila nad ledem po rozbruslení. Zmíněná trojice hokejistů byla mluvčími mužstva a rozhodla se neholit do té doby, dokud vedení klubu nevyhoví jejich požadavkům. Čtvrtým vyjednavačem byl Pavel Janků, který se však mezi novináře nedostavil zřejmě proto, aby nekazil kubánský image. S vousy to u něj zatím není slavné. Dnes večer se už můžeme oholit, řekl kapitán beranů Josef Štraub. Jakékoliv další podrobnosti ohledně inovace prémiového řádu ovšem odmítl prozradit. Stejně zarytě mlčel prezident AC ZPS Zlín Josef Ondík. Utajení si přáli sami hráči, prohlásil pouze. O výsledku jednání tedy můžeme pouze spekulovat. Jedno je však jisté. Zatímco Josefa Ondíka i dalšího významného člena správní rady Milana Maděryče nadále zdobí mužný vous, hráči už mají holé tváře. 
caption Libuše Šroubková včera jménem firmy Inreka předala vedení základní školy Na Hanspaulce v Praze 6 deset nových tříd, které nahradily provizorní a hygienicky závadné místnosti s topením v kamnech na uhlí. Foto Radana Vopálková- LN 
essay Oprátka ve volbách Eva Martínková Znovuzavedení trestu smrti požaduje zatím patrně jediná politická strana. Nepředstavuje politickou sílu, která by stála za řeč. Zatím. Na určitou strunu společenských nálad, v tuto chvíli ještě ne zcela vymodulovanou, však návrh Hiršovy LSNS zabrnkal. S neklesající kriminalitou, která se ustálila na laťce pro občany nepřijatelné, bude tato struna pravděpodobně sílit. Vždyť kriminalita a vlastní bezpečnost se ve všech druzích průzkumů veřejného mínění drží spolehlivě na prvním místě hodnotového žebříčku obyvatel. Uplyne rok a volební kampaň se začne hlásit o slovo. Téma pro volební guláš bude ležet na ulici. Času příliš nezbývá. Sebelépe míněné teorie o prevenci zločinu nebere už, zdá se, společnost vážně, i když právě ony by snad se zločinností mohly výrazněji a trvaleji pohnout. Prevence je však záležitost nákladná a dlouhodobá. Podaří- li se, bude žít v bezpečnějších městech generace, která je, při troše nadsázky, dnes v plenkách. Volání po trestu smrti mezitím zesílí. Budou to hlasy volající, že bývalý režim si se zločinností poradil lépe. Hlasy snad primitivní, neosvícené, leč voličské. Budou mezi nimi ale i zoufalé hlasy pozůstalých, poukazující na to, že po zločinu nenásleduje adekvátní trest. Jistý pokus učinila KDU- ČSL. Navrhuje tvrdší postih recidivistů s tím, že po třetím násilném činu by nekompromisně následovalo doživotí. Nejen lidovce povzbudil nedávno přijatý Clintonův zákon o boji s kriminalitou, který toto opatření, kromě mnoha dalších, také obsahuje. Nezdá se však, že by ostatní poslanci chtěli represivní iniciativu podpořit. Poukazují na to, že nezapadá do zásad českého zákonodárství. Kritikům připadá příliš populistické, příliš přímočaře směřující k represi. Domnívají se, že sahat k represi znamená přiznat selhání v oblasti prevence. Argumentují tím, že zpřísněním postihů kriminalita radikálně neklesne. Vypočítávají, na kolik by doživotně zavření recidivisté přišli daňové poplatníky. Dílčím způsobem je každý z těchto argumentů pravdivý. Na druhou stranu shovívavost vůči pachatelům trestných činů vyvolává pocit, že jsou chráněnější než oběti. Zpřísnění postihu pachatelů by přijít mělo. Nelíbí- li se parlamentu představa třikrát a dost, nechť přijde s variantou, která nebude vybočovat z našeho právního řádu. Přísnější metr na pachatele není metoda samospasitelná. Je ale rozhodně rychlá. Zda účinná, nevíme. Je však menším zlem než voličské hlasy pro toho, kdo bude účelově prosazovat trest smrti. 
news G. Gaud o programu Partnerství pro mír Praha (ma)- Ukázat, jak ČR chápe program Partnerství pro mír, byl podle náměstka ministra zahraničí P. Bratinky jedním z cílů jeho včerejšího jednání s předsedou podvýboru Severoatlantického shromáždění (NAA) G. Gaudem. Bratinka mj. vyslovil přání, aby se české zbrojovky nesetkávaly v členských zemích NATO se zbytečnými překážkami. Gaud jednal i s ministrem financí I. Kočárníkem a představiteli ministerstva hospodářství. 
news Ze zámku zmizely tapiserie Doudleby (jop)- Překvapení zažila při první prohlídce průvodkyně doudlebského zámku E. Makaloušová, neboť z expozice zmizely čtyři tapiserie v hodnotě 2.5 milionů Kč, jež měl majitel Doudleb Adam z Bubna zapůjčeny. Pachatel se musel do zámku vloupat někdy od sobotní dvacáté hodiny do časného nedělního rána. Na šest metrů dlouhém žebříku vlezl do zámku nezajištěným oknem. Prosíme účastníky diskotéky, která se konala v té době, o pomoc v pátrání, řekl major S. Vlček z okresního ředitelství policie. Kriminalisté se domnívají, že tento případ má spojitost s krádeží v Rychnovské Orlické galerii. 
comment Poločas bankovní nerovnováhy Ivana Krčálová Česká spořitelna minulý týden zveřejnila svůj zájem získat šestnáctiprocentní podíl v České bance. Týden před tím převzala téměř beze zbytku AB Banku Mladá Boleslav. Investiční a poštovní banka, která vznikla v lednu sloučením dvou peněžních ústavů, zase před dvěma měsíci koupila více než tříčtvrtinový podíl v Regiobance Hradec Králové. Zdá se tak, že období masového vzniku nových bank v České republice brzy vystřídají procesy jdoucí spíše opačným směrem. Restrukturalizace bankovního kapitálu totiž musí být logickým důsledkem dosavadního nerovnoměrného vývoje v českém bankovním sektoru. V ČR dnes operuje 57 bank. Pouze čtyři z nich však existovaly již před listopadem 1989. Ostatní začínaly na absolutní nule. Bez depozit, bez pobočkové sítě, bez kvalifikovaného personálu a také bez klientů, kteří by jim přinesli tolik potřebné primární zdroje. Aby nové úvěrové instituce vůbec mohly začít, byly nuceny nakupovat relativně drahé sekundární zdroje od velkobank a bojovat o přízeň vkladatelů o poznání vyššími úroky. Poměr sil mezi velkými a malými bankami se však přesto nezměnil. Proti bývalým státním velkobankám, v kterých je soustředěna drtivá většina všech primárních vkladů, stále stojí prakticky celý zbytek bankovního sektoru. Handicap malých bank tak přetrvává. Relativně stále vysoké úroky z depozit nutí tyto peněžní instituce poskytovat i relativně drahé úvěry. Vezmeme- li v úvahu zjednodušenou logiku, že na vysoké úrokové sazby je v řadě případů ochoten přistoupit pouze špatný podnikatel, dospíváme k závěru, že drahý úvěr rovná se vysoké riziko. Vysokému riziku se samozřejmě lépe ubrání silný než slabý jedinec. Aby mohla banka vytvořit dostatečné rezervy, potřebuje dostatečný zisk. A nyní se dostáváme zpět k otázce zdrojů a ke slabé kapitálové vybavenosti většiny bank, která v řadě případů nedosahuje ani základního minima předepsaného Českou národní bankou. I toto může představovat tlak na kapitálové propojování s jinými peněžními institucemi. Má- li být v českém bankovním sektoru dosaženo rovnováhy, která je nutná pro stabilitu jak celku, tak i jednotlivých bank, je třeba, aby vznikaly banky střední velikosti, které by vytvořily protiváhu velkým bankám a vyplnily tak onu nebezpečnou destabilizující mezeru. Bankovní domy tohoto řádu by však logicky měly vzniknout spojením malých bank, a to nejlépe na bázi rovnocenného partnerství. Soudě podle zmíněných případů České spořitelny a Investiční a poštovní banky dochází zatím pouze k pohlcování malých ryb velkými. Tento proces, který může nerovnoměrnost českého bankovního sektoru spíše prohloubit, je však v dnešní době zřejmě přirozený. Ze začarovaného kruhu, který vznikl už v roce 1990, asi není jiné východisko. Protože dvěma slabým partnerům, kteří se sloučí, pravděpodobně jejich svazek k velkému prospěchu nebude. Zvláště když jeden z nich je nemocný, jako byla například AB Banka. 
essay Na světě nejsou jenom brouci Jan Keller, Sociolog Ve svém článku, nazvaném Každý druhý ekologem (LN 19. 8. 94), se náš přední entomolog Dalibor Povolný ohrazuje proti tomu, aby se za ekology vydával kdekdo, včetně sociologů, a tím obor profanoval. Sociology, kteří se pletou do ekologie, nepovažuje za seriózní sociology. Nevím, vůči komu byla tato invektiva konkrétně namířena, není to však důležité. Musím se přiznat, že mi vadí, když se špičkový odborník z jedné oblasti vyjadřuje autoritativně o oblastech, o nichž toho mnoho neví. Je to zlozvyk u nás dnes bohužel dost rozšířený. Ekologii nelze redukovat pouze na její přírodovědný význam. Již Robert Ezra Park, tvůrce chicagské školy, hovořil ve třicátých letech o sociálně ekologických vazbách v prostředí amerických měst. Pojem ekologie se od té doby v sociologii objevuje nejčastěji ve spojitosti s analýzou sídelních vzorců, ale také mechanismů sociální kontroly, Edvard Shils se počátkem šedesátých let pokouší o něco, co bychom mohli nazvat ekologizací teorie moci. Silné tendence k ekologizaci ve smyslu důrazu na vazby mezi organismem a prostředím se projevují v oblasti sociologie formálních organizací. Je pravděpodobné, že přírodní vědy se při výzkumu ekologických souvislostí dostaly hlouběji než disciplíny typu sociologie. To souvisí s otázkou povahy sociálněvědního poznání, rozhodně to však nedává nikomu právo popírat legitimitu spojení sociologie a ekologie. Stať D. Povolného je zakončena výzvou seriózním sociologům, aby se pokusili zjistit, proč se dnes k ekologii vyjadřuje kdekdo, bez ohledu na svoji profesní specializaci. Nemyslím, že by to byl nápad na dizertační práci. Podle mého názoru je tomu tak prostě proto, že lidé nejsou brouci. Hluboce je znepokojují stále četnější informace o mizení deštných pralesů, o příznacích závažných klimatických změn, o tom, že se nad námi protrhává ochranná ozónová vrstva, o tom, že jsou otravována moře... Mnozí z nich začínají tušit, že s přírodou není jaksi všechno v pořádku a že člověk v tom není tak docela bez viny. Navíc tuší, že než se podaří vychovat nejméně dvě generace opravdu exaktních ekologů, mohlo by být už pozdě. Snad proto se k ekologii vyjadřuje kdekdo. Rozhodně to není neúcta k oboru. Je to obyčejný pud sebezáchovy. Nevím, jak je tomu u brouků, ale lidé ho většinou mají. 
review Kdo se směje naposled... Recenze VÝSTAVY: Banální fotografie, zobrazující skutečnost bez jakýchkoli uměleckých ambicí, doplněné nejapným textem i podezřelým vysvětlením: Tak se může jevit současná výstava MARTINA POLÁKA (1966) a LUKÁŠE JASANSKÉHO (1965) ve Window Gallery v pražském sídle Britské rady. Autoři, kteří vystavují společně od roku 1988 a spolupracují údajně už od roku 1965, nazvali expozici Vtipy, vtipy, vtipy. K tématu rozumu a smíchu se řadí i některé vybrané citáty z Fridricha Nietzscheho, charakterizující také jejich přístup k práci: Vidět ve všech věcech hloubku je vlastnost nepohodlná: způsobuje, že člověk neustále namáhá svůj zrak a nakonec najde vždy víc, než si přál. Pocit radostného, zlehčujícího tónu vychází z každého blbého vtipu spojeného s fotografickými obrazy. Fotografové kříží různé významové roviny toho, co vidíme, i toho, čím je obraz komentován. Fotografie se tváří jako prvoplánový vtípek amatéra a vyvolává očekávání, které však je textem- surově šaškovským nebo zcela absurdním- zklamáno. Autoři zrušili běžné stereotypy našeho vnímání okolního světa. Divák se stává terčem vtipu, i když se domnívá, že má nad banalitou záběrů nadhled. Přijme- li Polákův a Jasanského postup, opravdu se dobře zasměje. Lenka Lindaurová Vtipy, vtipy, vtipy. Martin Polák, Lukáš Jasanský. Window Gallery, The British Council, Praha. 2.- 29. září. 
review Talichovci v Míčovně Recenze HUDBA: Jméno Talich má v české hudební kultuře výsadní postavení. Václav Talich má v naší historii podobnou pozici jako Arturo Toscanini v Itálii, jeho synovec, violista Jan Talich, založil slavné Talichovo kvarteto a prasynovec, houslista Jan Talich, je zakladatelem ambiciózního mladého souboru- Talichova komorního orchestru. Dramaturgie festivalu Pocta katedrále pozvala do nádherného prostředí renesanční Míčovny na Pražském hradě Talichovce s repertoárem krásným a efektním. Úvod patřil Orchestrálnímu kvartetu G dur prominentního skladatele mannheimské školy Karla Stamice. Proslavené dynamické efekty mannheimských skladatelů jsem však neslyšel, spíše jemnou nesouhru ve skupinách. Dynamickou škálu bych rozhodně rozšířil o jemná piana, která mohou být stejně efektní jako agresivní forte. V Mozartově Koncertantní symfonii pro housle a violu a orchestr Es dur již bylo vše v pořádku, až na jedno- byl to Mozart krásný, ale romanticky rozevlátý a silový. Jan Talich st. a ml. byli přes několik zvukových a intonačních nedotažeností velmi dobří a doslova spolu dýchali. Pro koncertní život Prahy by bylo určitě přínosné slyšet houslistu i v jiném sólovém repertoáru, než je toto dílo nebo Vivaldiho Čtvero ročních dob. Po deštivé pauze provedená Dvořákova Serenáda E dur odčinila poněkud rozpačitý dojem z první poloviny koncertu, neboť byla zahrána téměř dokonale- s velkým nasazením, tónovou kulturou a noblesou. Luboš Stehlík Pocta katedrále- Talichův komorní orchestr. Míčovna Pražského hradu, 2. září. 
sport Rekordní Číňanka Řím- V závodě na 100 m volný způsob žen na MS v plaveckých sportech v Římě vytvořila Číňanka Ťing- i nový světový rekord časem 54.01. Překonala tak světový rekord Američanky Jenny Thomsonové z 1. března 1992, jehož hodnota byla 54.48. Česká reprezentantka Černá ve finále polohového závodu na 400 metrů obsadila šesté místo za 4: 45.48, jen o 0.18 s za svým českým rekordem. Po tradičně pomalém rozjezdu na motýlek, kdy končila sedmá, se na prsařském úseku vypracovala na šestou pozici a tu udržela až do cíle. Zvítězila Číňanka Taj Kuo- chung. 
caption Český tenista Karel Nováček postoupil v neděli do osmifinále dvouhry, včera slavil spolu s Dammem úspěch ve čtyřhře Foto archiv 
advice Podnikatel a nájem nebytových prostor Pronajímatelé se snaží různými způsoby obejít cenový limit stanovený vyhláškou Jaromír Richter K zahájení podnikání nestačí pouze dobrý podnikatelský záměr a potřebný kapitál. Důležitým předpokladem jsou i vhodné nebytové prostory. Jen nepatrný počet podnikatelů je takových starostí zbaven tím, že potřebné prostory vlastní. Ostatním nezbývá než volné prostory vyhledat a uzavřít přijatelnou nájemní smlouvu. Přestože inzeráty nabízejí soustavně volné kanceláře, sklady nebo volné místnosti pro restaurační či obchodní činnost, není uzavření nájemní smlouvy bezproblémovou záležitostí. Příčiny tkví zřejmě v nepřiměřených podmínkách pronajímatelů, a zejména ve vysokých cenách za nájem a poskytované služby. Nájemné za nebytové prostory je limitováno vyhláškou č. 585/ 90 Sb., o cenové regulaci nájemného z nebytových prostor. Nicméně tato vyhláška v ustanovení § 1 odst. 4 umožňuje překračovat regulované ceny za podmínky, že zastupitelstvo příslušné obce (města) určilo objekty nebo lokality, kde stanoví diferencovaně vyšší sazby než regulované, popřípadě umožní sjednávat nájemné bez omezení. Při určení takových objektů a lokalit by zastupitelstvo mělo přihlédnout k atraktivitě prostředí nebo k výhodnosti polohy. Řada obcí svého oprávnění využila, a to zpravidla tak, že se přiklonily k variantě sjednávání nájmu bez omezení. Mnohé dokonce určily jako atraktivní a polohově významné celé své území. Dopady na konkrétní nájemce nebytových prostor a skutečný přínos rozhodnutí pro obec však byly zvažovány ojediněle. Jen málokde jdou totiž prostředky z neomezených nájmů do pokladny obce. Vysoké nájmy pak škrtí zejména drobné podnikatele a působí vyloženě proti rozvoji podnikání. Těm obcím, které neumožnily zvyšování nájmů, se jejich nečinnost jistě vrátí v počtu drobných podnikatelů, a tedy i potenciálních plátců místních daní a poplatků. Dnes již nikoli ojedinělou formou, kterou se snaží pronajímatelé dosáhnout vyšší ceny, je tzv. paušální smluvní cena. Pronajímatel se ve smlouvě vyhne stanovení sazby za 1 m2, a tím i případnému postihu za porušení vyhlášky. V nájemní smlouvě pak uvede paušální cenu, zahrnující nejen nájem, ale i poskytované služby. Skladba jednotlivých položek tvořících cenu není samozřejmě nikde uvedena. Je pouze konstatováno, že cena byla stanovena dohodou smluvních stran. Ve většině případů takto stanovená cena podstatnou měrou přesahuje sazby regulované vyhláškou a skutečné ceny dodávaných služeb. Pokud se nájemce, který smlouvu uzavře, později domáhá rozhodnutí o porušení vyhlášky, nemívá zpravidla úspěch. V případě takto koncipované nájemní smlouvy je proto třeba trvat na rozpisu položek, z nichž se paušální cena stanovuje. Další formou je uzavírání nájemních smluv nikoli na nebytové prostory, ale na nemovitosti (stavby), popřípadě na jejich část (čtvrtinu, polovinu). Tento typ smlouvy lze ovšem uzavřít pouze v případě, že jde o samostatný objekt nebo když takový objekt lze reálně rozdělit na ucelené části k pronájmu. Pokud nájemce na tento typ smlouvy přistoupí, je zcela vyňat z ochranné regulace zákona 116/ 90 Sb., resp. vyhlášky 585/ 90 Sb. Smluvní vztah se zde řídí § 663 a následujícími Občanského zákoníku a vyhláškou 526/ 90 Sb., o cenách. Výše nájmu tím není ničím limitována. Tato smlouva umožňuje pronajímateli stanovit smluvní cenu, aniž by se musel obávat jakýchkoli pozdějších sankcí. Nájemci postižení vysokými cenami za nájem se sice mohou později domáhat zásad poctivého obchodního styku (§ 265 Obchodního zákoníku), rozpornosti s dobrými mravy (§ 39 Občanského zákoníku) apod. Pokud ovšem na uvedené smlouvy přistoupí, je naděje na úspěch těchto žalob mizivá. Při uzavírání nájemních smluv tohoto typu je proto na místě obezřetnost budoucích nájemců. Je dobré si před uzavřením smlouvy vypočítat výši nájmu v relacích vyhlášky 585/ 90 Sb. a podle toho pak posuzovat smluvní cenu navrženou pronajímatelem. V případě značných rozdílů nezbývá než na smlouvu nepřistoupit, pokud to pro nájemce- podnikatele není nezbytně nutné. 
invitation V cizích pokojích Galerie Lenka Lindaurová Když se mění prostředí tak rychle, jako nyní v Praze, nenávratně mizí i některá romantická zákoutí. Neleží výhradně na periferii, ale i v centru města, kde doznávají nejrychlejších změn. Jedno takové místo si vyhlédli čeští a němečtí sochaři (čerství absolventi a studenti uměleckých škol) na Smíchově nedaleko Anděla, v ulici Na bělidle. V domě číslo pět, který je prázdný a brzy má být rekonstruován, obsadilo čtrnáct autorů prostory bývalých bytů a vytvořili zde vlastní reflexi na danou lokalitu a mizející čas. V srpnu začali společně pracovat a minulý pátek zpřístupnili objekt veřejnosti (až do 11. září). Byty se zbytky koupelen, záchodů, tapet, obnažené elektroinstalace, trámů či kamen se projevily značně inspirativně. Stanislavu Konvalinkovou motivovala bývalá kuchyň k vytvoření Tajemství černé kuchyně, kde se divákovi ze tmy vynořují magické záznamy bývalých obyvatel: recepty a návody, ale také světla kočičích očí v zatemněném okně. Lenka Urbanová zapojila elektrické kabely do kovových desek na podlaze jedné místnosti, po kterých musí přejít návštěvník na vlastní nebezpečí, touží- li nahlédnout do třinácté komnaty, jen malinko pootevřené. U dveří však zjistí, že dveře prázdného pokoje jsou zablokovány. Klaus Dobrunz rozvěsil sádrové prádlo a jakési chuchvalce v pravidelných řadách i do trychtýře. Skvělého kontrastu a napětí mezi jinými časy dosáhl Thomas Majevszky instalací Čtyři pokoje: jeden je v původní poničené podobě, dva jsou vymalovány zčásti, jeden je bílý úplně. Horst Reuschke si z jednoho pokoje vytvořil muzeum. Mezi banálními a technickými exponáty jsou také řady útvarů z chleba a zvlášť z másla. Lenka Klodová natáhla do bytu domácí zvířata doslova. Z jejich kožešin vytvořila pruh táhnoucí se kolem dokola, od podlahy, přes zeď a strop. V jiném pokoji využila pohledu skrz okno na jakousi dopravní značku. Omalovala ji oranžově, a tak vznikl věčný západ slunce, který zopakovala ve vzoru na stěnách. Ekkehard Böhnel položil do bytu křehkou papírovou postel. Tendencí Němců bylo uplatnit spíš objekty pro univerzální prostor, Češi hledali pointování instalace právě v daném místě. Podobných projektů stále přibývá (Štencův dům, libeňská synagoga, odsvěcené kostely atd.). Možná by tedy každé firmě, která podobný pustý objekt zakoupí, stálo za to zamyslet se, zda výtvarná akce tohoto druhu neznamená pro místo i sponzora dobrou reklamu. 
sport Kalhoty zůstaly v autobusu Ostrava (ber, šv)- Za vítěznou fotbalovou reprezentací se včera v Ostravě na dlouhou dobu zavřela šatna. Oproti minulosti se hráči rozhodli vychutnat si radost z vítězství o samotě a nepouštět mezi sebe novináře. Mezi prvními, kdo vystrčil hlavu na chodbu , byl Kuka, který nahrál na tři góly Sieglovi. Nezlobte se, ale nemám kalhoty, zapomněl jsem je v autobusu, vzkazoval, oblečen jen do trenýrek. K utkání dodal: Střeleckou smůlu jsem sice neprotrhl, ale gólu jsem byl blízko, už jsem nastřelil tyč. Snad bude lepší, když se trefím v důležitějším utkání. Z přihrávek Kuky střílel góly Siegl: Trenér mi řekl, aby jako čtvrtý hlavičkář chodil k zadní tyči. V reprezentaci jsem tři góly nedal, v lize naposledy v derby. Teď nás Slavia čeká v pátek... Už dlouho jsem neměl tak málo práce, říkal brankář Kouba. Z branky jsem nemohl posoudit, zda před gólem byl střelec v ofsajdu. Udělal to velmi dobře, těžko se tomu dalo zabránit. Mezitím, co se novináři dobývali na hráče, trenéři odpovídali na tiskové konferenci. Před utkáním jsem říkal, že bych bral jakékoliv vítězství. Výsledek je zasloužený. Mělo ale víc gólů padnout ze hry, svěřoval se Uhrin. Jeho maltský protějšek Ghedin jen opakoval: Ukázal se rozdíl mezi oběma týmy, Češi předváděli vynikající hru ve všech fázích, líbili se mi všichni hráči. S chválou přispěchal i předseda ČMFS Chvalovský: Zítra jedu na utkání Slovensko- Francie, kam mají přijet šéfové UEFA pánové Johansson a Aigner. Dobře se mi bude dívat do očí těmto přátelům! 
sport Mach triumfoval: Letnou podle všeho pokřtí už páteční derby Praha (mel)- Páteční fotbalové derby Sparta- Slavia se s největší pravděpodobností odehraje již na čerstvě zrekonstruovaném stadionu na Letné. Sparta dokonce dnešním dnem zahajuje předprodej vstupenek. Stavební odbor obvodního úřadu Prahy 7 totiž včera po několikahodinovém stavebním řízení povolil dosud černou stavbu a potvrdil tak triumf sparťanského prezidenta Petra Macha, který dokonce vyvázl bez jediné koruny pokuty. Vedení fotbalové Sparty se zároveň dohodlo s Asociací ostatních sparťanských oddílů na kompenzaci za prostory, o něž Asociace rekonstrukcí stadionu přišla. Zbývá tedy jen souhlas Ligové komise ČMFS, která si stadion prohlédne dnes. Na staveništi za tři sta milionů korun, kde během sedmi měsíců vyrostla kromě dalšího zcela nová prosklená hlavní tribuna, se sice ještě včera mohutně finišovalo a stejně tomu bude až do čtvrteční noci, ovšem dosud divoce rostoucí trávník už dopoledne pocítil ostří sekačky. Každý den končíme nejdříve v devět hodin večer, potvrdil nám jeden z dělníků. Pevně věřím, že Letnou pokřtíme už v pátek, říká prezident fotbalové Sparty Mach. Asociaci poskytne bankovní garanci ve výši 25 milionů korun na výstavbu nového zázemí. Šéf Asociace Jiří Kučera se dal slyšet, že v této dohodě není vítězů ani poražených. Fotbal jen pochopil, že i ostatní oddíly Sparty musejí žít, uvedl Kučera, který podle vlastních slov hodlá nyní svou funkci opustit. Zafungoval jsem jako vláda národního smíření a má mise je u konce. Jak známo, spor mezi fotbalovou Spartou a Asociací po odchodu Kučerova předchůdce Vrány značně polevil. Vedoucí stavebního odboru OÚ Prahy 7 ing. Kohoutová potvrdila, že po doplnění tří chybějících dokumentů (atest oceli apod.) již nic nebrání vydání dodatečného stavebního povolení a povolení k užívání. To se v první fázi nebude týkat rehabilitační linky. Podle vyjádření hygieniků musí projít zkušebním provozem, řekla Kohoutová. Sparťanský ekonom Moravec prohlásil, že vnitřní vybavení hlavní tribuny se bude dodělávat ještě v říjnu. 
news Zákon o občanství prý diskriminuje Za propuštění ze svazku SR se platí 2741 Kč, za udělení občanství ČR 500 Kč Praha (mš)- Asi stovku žádostí o udělení českého občanství slovenským občanům zamítl do 30 . června 1994, tedy za jeden a půl roku po rozdělení Československa, civilně správní úsek ministerstva vnitra. Uvedla to jeho pracovnice Kateřina Guluškinová. Žádosti podle ní nesplňovaly některou z podmínek zákona o českém občanství, tedy dvouletý trvalý pobyt v ČR nebo pětiletou beztrestnost. V současné době se přidal další problém. Jak LN potvrdila slovenská ambasáda, od 1. července se prudce zvýšil poplatek za propuštění ze svazku SR na 2741 Kč za osobu. Bez potvrzení, že slovenský občan nemá vůči SR žádné dluhy a závazky, nemůže žadatel získat české občanství. Podle kurátorky Marianny Šantorové slovenští občané, především Romové, odmítají částku zaplatit a žádosti se prý hromadí na slovenském konzulátu v Praze. Podle informací z ministerstva financí však probíhají jednání se slovenskou stranou o snížení poplatku. Částka za udělení českého občanství činí i za celou rodinu 500 Kč. Administrativní a byrokratické zmatky kolem udělování občanství slovenským občanům považuje Hnutí občanské svobody a tolerance (HOST) za důsledek nesmyslné zákonné normy, jakou je zákon o českém občanství. Z dlouhodobě žijících Slováků v ČR vytvořil po rozdělení země cizince. Mnozí se podle Jana Jařaba z HOST rozhodli pro české občanství. Jiní tím, že nesplňují diskriminující podmínky nebo vinou byrokracie, nevědomosti či nezájmu, se v ČR cizinci stali a jsou pokládáni za imigranty. Slovenští občané, především Romové, přicházeli do ČR v několika etapách, požívali práva a měli stejné povinnosti jako čeští občané. Díky trvalému bydlišti v ČR ani nemohli volit do Slovenské národní rady. V té době bylo bezvýznamné, zda je občan společného státu Slovák nebo Čech. K tomu nynější zákon vůbec nepřihlíží. Otázkou podle Jařaba zůstává, zda byl od počátku koncipován diskriminačně proti asociálním Romům, nebo zda byl koncipován zcela nekompetentně. 
comment Na burze nutno ihned platit Brno (jak)- Nemohu být úplně spokojen s aktivitou organizátorů Plodinové burzy Brno. Hlavní příčinu nízkých nebo nulových obchodů však vidím v tom, že se na této burze musí ihned platit, řekl včera ministr zemědělství Josef Lux. Dnes je stále ještě normální, že nikdo nikomu neplatí a jsou favorizovány různé málo průhledné dohody. Podle Luxe však z nedávné diskuse ministrů zemědělství CEFTA v Českých Budějovicích vyplynulo, že to není specialita Brna, situace není lepší ani v Bratislavě a ve Varšavě. Snad jen v Budapešti jdou obchody lépe. Lux vyjádřil názor, že toto období je třeba překonat. Může k tomu přispět stát například prodejem obilí prostřednictvím burzy, mohou k tomu přispět dohodci burzy aktivnějším přístupem k nabídce obchodů a služeb. Konkurenci nechci brzdit, řekl Lux, ale představa, že v tak malé zemi bude několik burz, má daleko k realitě. Myslím, že zájemci o jejich zakládání na to sami brzy přijdou a spojí své síly. 
news Polské akcie spadly Varšava- Pondělní pokles místo očekávaného oživení postrašil spoustu investorů, takže v úterý nastal na varšavské akciové burze výprodej a prudký propad cen. Podle makléřů bude pokles trvat ještě jeden až dva dny a prodávat budou chtít ti, kterým se to zatím nepodařilo. Delší negativní trend se však nečeká. 
news Industriální zóna pro Jižní Město Praha- Hlavního investora pro uvažovanou komerčně industriální zónu na Jižním Městě hodlá ještě v tomto volebním období nalézt pražské zastupitelstvo. Primátor Jan Koukal informoval, že v první etapě jde o více než desetihektarovou plochu podél dálnice D- 1 vedoucí od sídliště Chodov směrem na Brno. Uvažuje se o výstavbě jednopodlažních halových objektů s 31000 m2 užitných ploch a s další užitnou plochou 65000 metrů čtverečních ve vícepodlažních budovách. Výsledek jednokolové soutěže, která má vybrat investora s komplexním konceptem zóny, by mělo pražské zastupitelstvo projednat k 1. listopadu. 
survey Mladí lidé nechodí do divadel často Praha- Návštěvy kin a divadel patří mezi méně časté aktivity mladých lidí v České republice. Vyplynulo to z únorového a květnového výzkumu Institutu dětí a mládeže ministerstva školství, mládeže a tělovýchovy, který pracoval s 758 respondenty ve věku 15 až 29 let. Do divadla vůbec nechodí 46 procent mladých lidí, do kina 12 procent. Oproti tomu alespoň jednou týdně navštíví divadlo 1 procento populace v tomto věku, do kina se takto často vypraví 17 mladých ze sta. Nejčastěji ze všech sledovaných skupin chodí do kina dívky ve věku od 18 do 22 let, naopak ženy ve věku od 27 do 29 let do kina zajdou méně často než stejně staří muži. Návštěvníky divadel jsou pravidelně dívky, svobodné ženy, středoškolští i vysokoškolští studenti a studentky. Institut sleduje kolem 50 způsobů trávení volného času, divadlo a kino se umísťují na konci žebříčku. 
news Na vysokých školách je víc mužů, na gymnáziích však převažují dívky Praha (kva)- Na gymnázia v České republice se letos hlásilo 57232 uchazečů, z toho 33857 dívek. Přijato bylo 30263 žáků, z toho 17770 dívek. LN se zajímaly o tuto statistiku v souvislosti s otázkou rovného přístupu ke vzdělání. Rodiče totiž občas poukazují na skutečnost, že některé střední školy, a často to bývají právě gymnázia, mají jiná kritéria pro chlapce a jiná, přísnější, pro dívky. Ředitel pražského gymnázia Na Pražačce M. Macek to nepopírá. Sestavujeme pořadí dívek a chlapců zvlášť. Když můžeme vzít šedesát dětí, zpravidla vezmeme třicet dívek a třicet chlapců. Kdyby byli v pořadníku pohromadě a rozhodoval jen počet bodů, měli bychom převážně dívčí třídy. Přitom my pedagogové víme, že by to také nebylo úplně v pořádku. Chlapci se totiž vyvíjejí trochu jinak a hlavně později. Myslím, že se to dá dokumentovat jejich další úspěšností. Podle údajů, které má k dispozici Ústav pro informace ve vzdělávání, se také na vysoké školy hlásí více žen než mužů. Letos představovaly přihlášky na standardní denní studium podepsané ženským jménem 52.5%, na kratší bakalářské studium dokonce 57.5% z celkového počtu uchazečů. Poměr přijatých bude však patrně opačný. Nasvědčují tomu zkušenosti z minulých let. Například loni se hlásilo na standardní denní studium 51.6% žen, mezi přijatými jich nakonec bylo jen 39.1%. Také absolventek vysokých škol bývá oproti jejich mužským kolegům méně, loni 45.1%. Letošní výsledky nejsou ještě kompletní. Zatím se nám podařilo získat čísla alespoň z Právnické fakulty UK v Praze. Mezi uchazeči bylo 52.1% žen, mezi přijatými (testy byly jen písemné a přísně anonymní) je jich necelých 45 procent. 
news Anarchisté obviňují soudce Praha- V případu vraždy anarchisty Zdeňka Čepely v Tanvaldu je podle představitele Českého anarchistického hnutí Jakuba Poláka spoluviníkem soudce Jan Kušnír. Kdyby v případě jabloneckého napadení Romů skinheady jednal tak, jak mu ukládá zákon, nemusel Čepela zemřít. Polák to řekl na včerejší tiskové konferenci v Praze. Podle Poláka totiž Kušnír svým rozhodnutím nevzít do vazby skinheady, kteří 11. července zaútočili v Jablonci nad Nisou zápalnými lahvemi na soukromý byt a způsobili poranění dvěma Romkám, vyvolal mezi holými lebkami přesvědčení o beztrestnosti jejich počínání. 
news Kriminalita letos začala klesat Praha (jap)- Policie zaznamenala v prvním pololetí o 17672 trestných činů méně ve srovnání se stejným obdobím roku loňského. Celková škoda způsobená kriminalitou oproti loňskému období nadále vzrostla, a to o 13.2 miliardy korun (223%). Zatímco podíl recidivistů na trestné činnosti poklesl o 15.2%, podíl mladistvých naopak stoupl o 4.5%. Necelou třetinu z toho tvoří děti do 15 let. Pokles kriminality lze podle ministra vnitra J. Rumla připsat několika faktorům. Za nejdůležitější považuje dočasnou nasycenost určitých druhů kriminality. Řada recidivistů je nyní ve vězení. Zvýšila se občanská aktivita při zabezpečování soukromého majetku a policie se více zaměřila na určité typy trestné činnosti. 
comment Pokrytectví, nebo fiskální ústava? Josef Kotrba Návrh výkonné rady ODS na předložení ústavního zákona narazil na ostrou kritiku téměř všech stran. U stran z levé části politického spektra je pochopitelná bez dalšího přemýšlení. Snad ve všech zemích světa levicové vlády povolovaly další a další sociální i jiné výdaje, aniž by je pokryly adekvátním zvýšením rozpočtových příjmů. Proč se však proti tomuto návrhu staví i strany s konzervativní či liberální politickou orientací, kterým by idea nezadluženého státu měla být vlastní? Myšlenka stručného ústavního zákona, který by prostě stanovil, že výdaje státního rozpočtu mají být kryty příjmy téhož roku, se vyskytla v řadě zemí. Nejrozsáhlejší diskuse na toto téma se odehrála v 80. letech ve Spojených státech. Tehdy navrhli republikánští poslanci dodatek k ústavě, který by zakotvil, že (s výjimkou válečného období) musí být rozpočet sestaven jako vyrovnaný a výdaje v běžném období nesmí překročit úroveň stanovenou rozpočtem. Tento zákon (mimochodem navrhovaný republikány právě v době, kdy jejich prezident s jejich souhlasem dosáhl nejvyšší úrovně rozpočtového deficitu v historii Spojených států) byl kritizován konzervativními ekonomy především proto, že obchází základní problém, to jest podíl státního rozpočtu na ekonomice. Návrh ústavního dodatku, propagovaný v USA, navíc nezaručuje faktickou vyrovnanost státního rozpočtu: nelze totiž zákonem zaručit, že předpokládané výnosy budou skutečně naplněny. Zabránit vládě v manipulaci s odhadovaným daňovým výnosem je totiž velmi obtížné. Představa, že by Ústavní soud musel každý rok posuzovat ústavnost státního rozpočtu (tj. zda vládou uváděný předpokládaný výnos je dobrým či špatným odhadem skutečnosti příštího roku), je přinejmenším podivná. Ostatně příkladem toho, jak malou účinnost má podobné ústavní ustanovení, je Itálie. Přestože každý nový výdaj státního rozpočtu musí být podle ústavy pokryt příslušně velkým příjmem, přesáhl kumulovaný státní dluh již začátkem 90. let výši HDP, přičemž roční deficit překračuje deset procent. Nehledě na obtížnou kontrolu vyrovnaností ex ante, naráží koncept vyrovnaného rozpočtu na otázku, co vůbec rozpočet zahrnuje. Z ekonomického hlediska je totiž úplně lhostejné, zda se stát zadlužuje přímo, nebo zda tak činí prostřednictvím mimorozpočtových výdajů. U nás jsou takovými výdaji např. výdaje Fondu národního majetku (který financuje nejen úroky ze státního dluhu, ale také ropovod z Ingolstadtu a řadu dalších projektů), či různé další státní fondy a polostátní instituce. Vzhledem k tomu, že se vždy najdou cesty, jak některé výdaje převést na tyto položky, není vyrovnaný státní rozpočet zárukou vyrovnaného státního hospodaření. Dalším problémem je pak přebírání garancí za investice, na kterých je státní zájem: Při jejich uplatnění se totiž stát může rázem zadlužit, aniž by kdy udělal deficit. Ústavní zákon, který tyto hraniční oblasti přesně a nekompromisně neupravuje, tak nelze označit za zákon o vyrovnaných státních financích; docela snadno jej však lze označit za zákon o pokrytectví. Řada konzervativních ekonomů přesto o ústavních brzdách expanze státu na úkor soukromého sektoru vážně uvažuje. Na rozdíl od neúčinného a v některých případech vysloveně kontraproduktivního zákona o vyrovnaném státním rozpočtu uvažují o zavedení celé fiskální ústavy. Ta by jednak upravovala kategorie výdajů (jakým způsobem regulovat mimorozpočtové státní výdaje, zda a jak umožnit déledobé splácení velkých kapitálových investic), především by však omezovala moc státu ve vypisování a úpravách daňových zákonů včetně rozšiřování daňového základu. Mimochodem: Jeden z nejvýznamnějších ústavních počinů v této oblasti, Kalifornská Proposition 13, se soustřeďuje právě na příjmovou stránku rozpočtu. Každý návrh na zvýšení daní musí získat dvoutřetinovou podporu zákonodárného sboru. Koncept fiskální ústavy sám o sobě není prost problémů. Podrobná úprava příjmů a výdajů ústavním zákonem, jestliže není provedena opravdu kvalitně, může prakticky ochromit efektivní výkon státní správy. Pro složitou a nepřehlednou oblast státních financí je ústavní zákon až příliš účinnou a ostrou zbraní. Také proto ještě úvahy o fiskální konstituci nevyústily do reálné zákonodárné iniciativy. Jestliže však zastánci spořádaných státních financí hodlají překročit krátkozraký horizont blížících se komunálních voleb, měli by opustit ideu několikařádkového ústavního ustanovení a přesunout svou pozornost na pole fiskální ústavy. Pochybuji však, že by ke konzistentnímu návrhu mohla dojít výkonná rada jakékoliv politické strany po jednodenním zasedání. 
news Otazníky nad komisaři EU Bonn/ Londýn- Před obcházením požadavků Evropského parlamentu (EP) na nové komisaře Evropské unie (EU), kteří se ujmou úřadů v lednu 1995 , včera varoval vlády členských zemí EU předseda EP Klaus Hänsch v německém listu Frankfurter Allgemeine Zeitung. Parlamentní většina pro schválení nové Evropské komise zatím není zajištěna, konstatoval politik. Podle Hänsche musejí mít vlády při nominaci nových komisařů na zřeteli hlavně jejich blízkost k evropské integraci a k EP. Musí dbát také o dostatečné zastoupení kvalifikovaných žen. Britský premiér John Major odmítá návrh německých křesťanských demokratů (CDU) na rychlejší integraci některých zemí EU, obsažený ve volebním programu CDU. Úřad britského premiéra v noci na včerejšek oznámil, že vláda odmítá jakoukoliv zmínku o rozdělení Evropské unie na obyvatele první třídy a obyvatele druhé třídy. Plán německé CDU počítá s tím, že se Belgie, Francie, Lucembursko, Německo a Nizozemsko stanou jádrem evropské integrace. Měnový výbor Evropské unie včera schválil návrh Evropské komise, podle něhož musí 10 z 12 členských zemí EU pod hrozbou sankcí uvést do pořádku své rozpočty. 
caption Sjednotit špalíček historických domů do jednoho funkčního celku nebude snadné Foto Karel Cudlín 
review Odpoutávání řeči Recenze KNIHY: Je marné pokoušet se MICHELA FOUCAULTA (1926- 1984) zařazovat: jeho dílo se takové snaze vědomě vzpírá, dokonce ji analyzuje- a ukazuje mocenskou podstatu každé klasifikace, která je Foucaultovi jedním z mechanismů ovládání nekonečné tvořivosti řeči. Přesto má jeho dílo své nesporné místo mezi těmi, kteří zásadně proměnili naše vidění světa. Dokládá to i nový výbor z Foucaultových prací nazvaný DISKURS, AUTOR, GENEALOGIE (Nakladatelství Svoboda). Výbor obsahuje nástupní řeč na College de France nazvanou Řád diskursu, přednášku Co je autor a stať Nietzsche, genealogie, historie. Byť rozsahem nevelký, dovoluje z jinak nesnadného Foucaulta porozumět mnohému, dokonce snad i tomu nejdůležitějšímu. Totiž jeho projektu, jehož byly jeho velké a možná i známější knihy vždy novým uskutečňováním. Řád diskursu je text, shrnující práci již vykonanou a současně rýsující plán dalších výzkumů. Foucault se soustřeďuje na pojem diskursu a diskursivní praxe (téma, kterým se zabýval již v Archeologii vědění). Diskurs jako slovo v běžné francouzštině na jedné straně není nic jiného než řeč, rozmluva, rozprava o věcech a událostech. Na druhé straně však (u Foucaulta) také násilí, které působíme věcem, jistá praxe, kterou jim vnucujeme. Není to tedy řeč nevinná, nýbrž vyznačuje se schopností utvářet oblasti předmětů, vzhledem k nimž bude možno stvrzovat nebo popírat pravé nebo falešné propozice. Diskurs je tedy pole řeči, v němž je řeč vždy již nějak zakřivována, organizována, omezována; proto hovoří- li Foucault o řeči jako diskursivně nespoutané, používá (pouze) metafor. Mluví o hukotu či šepotu, což je jakoby šum v pozadí každé racionální mluvy, to, co tato mluva vždy vnímá jako své ohrožení. Foucaultovým záměrem je odhalovat skryté postupy a lsti, jimiž vniká řád diskursu; jeho největší síla je v tom, že je objevuje tam, kde bychom je nejméně čekali. Například odkrývá- li momenty rituálu ve vědecké řeči, anebo (jak je tomu v přednášce Co je autor) když analyzuje autora jako historicky proměnlivou funkci textu. Zde je pak patrná i nietzscheovská inspirace Foucaultova projektu, která je důležitá a vlastně od počátku prostupuje jeho dílem. Důkazem toho je i poslední stať výboru, v níž Foucault právě na Nietzschových textech předvádí, co rozumí slovem genealogie. Hledá- li filozofie původ, první počátek, chce tím jen diskursivně přemoci to, co ji děsí: samotné tělo bytí, jímž je historie se svou intenzitou, svými selháními(...), stejně jako se svými synkopami. A co se dozví genealog, naslouchá- li této historii? Tajemství toho, že věci žádnou věčnou podstatu nemají. Miroslav Petříček jr. Michel Foucault: Diskurs, autor, genealogie. Vydalo Nakladatelství Svoboda, edice Filozofie a současnost, Praha 1994. Přeložil a doslov napsal Petr Horák. 115 stran, náklad a cena neuvedeny. 
caption Nick Nolte a Julia Robertsová v hlavních rolích snímku Zbožňuju trable Foto Falcon 
news Úspornější tahače Četransu Ústí nad Labem- Modernizovat svůj vozový park začíná Četrans Ústí nad Labem. Jak včera sdělil tiskový mluvčí Antonín Dohnal, do konce letošního roku hodlá nakoupit 31 tahačů návěsů od nizozemské firmy DAF a 20 tahačů od rakouské firmy Stayer. Četrans oslovil sedm velkých evropských výrobců nákladních automobilů. Kromě špičkových výrobků od nich žádal spoluúčast při zprostředkování zahraničního úvěru, protože úroky v českých peněžních ústavech jsou nevýhodné. Nakonec získal v zahraničí úvěr ve výši 96 milionů korun, zbývajících 17 milionů korun, které potřebuje k uzavření kontraktu, zaplatí v hotovosti. Automobilky DAF a Stayer umožnily firmě Četrans zajištění servisu vozů podle svých zvyklostí. Všechny nakoupené automobily budou splňovat přísné normy Evropské unie. Budou vybaveny i omezovači rychlosti jízdy, které nedovolí překročit rychlost 90 kilometrů za hodinu. 
news Čína má zájem na obchodu s ČR Michal Achremenko Ačkoliv obrat našeho zahraničního obchodu za první pololetí tohoto roku vykázal oproti stejnému období roku loňského nárůst o 5.8%, patří Čína spolu s Egyptem a Tureckem mezi země s výrazným poklesem našeho vývozu. Objem dovozu z Číny pak vzrostl o pouhých 0.6%. Tato čísla měl zřejmě na mysli stálý místopředseda Čínského lidového politického poradního shromáždění Jie Süan- pching, když si při svém setkání s premiérem Václavem Klausem stěžoval na nízký objem obchodu mezi oběma zeměmi. Čína představuje největší trh na světě, jehož poptávka ještě ani zdaleka není uspokojena. Její zájem o spolupráci s námi může být proto pro nás velmi výhodný. Zatím však obchodní výměna klesá. Obchod s Čínou se v naší statistice ukrývá pod položkou státy se systémem státního obchodu, kam dále metodicky patří KLDR, Kuba, Vietnam a Mongolsko. Celkově vykazuje ČR s touto skupinou států za prvních šest měsíců roku aktivum ve výši 0.8 mld. Kč a náš vývoz do těchto zemí v uvedeném období vzrostl o 30.5%, zatímco dovoz z nich klesl na jednu třetinu. Zcela zřetelně nám tyto státy nemají co nabídnout, ale na druhé straně o naše zboží zájem mají. Tak vzniká pro ně velmi nevýhodná situace, pasívní saldo. Na poklesu se nejvíce podílela Čína, odkud jsme dováželi různé hotové výrobky, potraviny a živá zvířata. Poukazování na geografickou vzdálenost v tomto případě příliš Číňany neuklidní, protože náš dovoz z ostatních států regionu (Tchaj- wanu, Hongkongu, Jižní Koreje, Singapuru a Malajsie) vzrostl v téže době o 30.5%. Podle Petra Kulovaného, vedoucího oddělení Asie, ze sekce zahraničního obchodu ministerstva průmyslu a obchodu spočívá problém v tom, že povaha zboží, které z Číny dovážíme, svou hodnotou nemůže vykompenzovat dodávky z ČR, jejichž typickým představitelem je nákladní automobil Tatra buď ve finální, nebo rozložené podobě. Spotřební zboží, potraviny a textil, které odtud dovážíme, nejsou příliš těžkými položkami. Navíc ve srovnání s textilem z ostatních asijských zemí je kvalita čínského nižší a cena naopak vyšší. K vyrovnání obchodní bilance a zvýšení celkového obratu by k nám Čína ráda vyvážela strojírenské výrobky a elektrotechniku. Možnosti zvyšování našeho vývozu investičních celků jsou, když ne neomezené, tak alespoň velmi slibné. Právě se jedná o dodávkách dvou bloků po 500 MW pro elektrárnu v Shen- Tou. Možná, že se podaří navázat na 50. léta, kdy se Československo významnou měrou podílelo na rozvoji čínské energetiky a průmyslu. O tom bude v říjnu v Číně jednat delegace našich podnikatelů, kterou povede Václav Klaus. 
news Červený kříž žádá policejní akci Ženeva- Mezinárodní výbor Červeného kříže včera v Ženevě vyzval mezinárodní společenství k policejní akci, která by zastavila zrůdné etnické čistky, jež i v těchto dnech postihují muslimské civilisty v Bosně. Podle zpravodaje OSN T. Mazowieckého bylo během posledních sedmi týdnů násilím donuceno k odchodu více než 7000 lidí. 
description Důvěřuj, ale prověřuj! Ivan Straka Textový editor má dnes se svým předchůdcem, psacím strojem, jen velice málo společného. Je bohužel pravda, že řada uživatelů jej pouze jako psací stroj používá, ale je také pravda, že je jen otázkou času, kdy si uživatelé na širokou nabídku pomocných funkcí textového editoru zvyknou. V mnoha recenzích a článcích věnovaných textovým editorům se vždy pietně věnuje kapitolka problému jazykové kontroly textu. Je to funkce, která je dnes stále častěji nabízena, vyžadována- a kritizována. Pokusím se ukázat, že jednoznačné zavrhování jazykové kontroly textu není zcela na místě. Textový editor dnes nabízí ve srovnání s psacím strojem především více druhů, typů a velikostí písma. To taky bývá to první, co začátečníci s chutí využívají. Editory toho umějí ovšem mnohem více. Kromě typografických úprav textu, vkládání obrázků a diagramů do textu, vytváření obsahu nebo rejstříku atd. udržují neustále celý dokument včetně veškerých odkazů, poznámek a dalších vazeb v aktuálním tvaru. Například při vložení kapitoly do již hotového textu se nejen přečíslují stránky, ale také změní všechny existující vazby (obsah, rejstřík, odkazy typu viz ap.). Editory mají k dispozici řadu funkcí pro strukturování textu, členění na části, kapitoly, podkapitoly a odstavce, to vše doplněno četnými variantami formátování textu, tj. nastavení pravého a levého okraje, odsazování řádků, typ, druh a velikost písma atd. Pro všechny uživatele je k nezaplacení funkce hledání daného znakového řetězce, eventuálně s možností jeho náhrady. Lze tak snadno aktualizovat předrevoluční dopis či článek prostou náhradou soudruh za pan a KSČ za... (podle libosti). Zkušený uživatel textového editoru ví, že nic z toho, co napsal, nemusí přijít vniveč. Je skoro zbytečné psát si koncept (pokud máme víceméně jasno, co chceme stvořit), lépe je psát rovnou do počítače. Nehodí se věta, odstavec, kapitola na toto místo? Přesuneme ji snadno během okamžiku na místo lepší, když se momentálně nehodí, odložíme ji pro pozdější použití jinam. Už služby, o kterých se zmiňuji v tomto odstavci, patří- bohužel- k těm relativně méně využívaným. Pozoroval jsem jednou jednu slečnu: seděla u PC, měla prst zabořen do klávesnice a evidentně se nudila. Mazala totiž stránku tak, že držela klávesu Del a čekala, až domaže a dojede. Jiní přepisují již hotový odstavec jen proto, že měl být napsaný tučným písmem. Tento poněkud zdlouhavý úvod má za cíl vypíchnout tu vlastnost textových editorů, kterou jsem zmínil na začátku: jazyková kontrola textu. K nejčastějším kontrolním mechanismům patří spellchecker, název pro tu funkci textového editoru, která kontroluje správnost slov v textu se vyskytujících, a tezaurus, pomůcka pro obohacení výrazových prostředků, zpravidla nabízející synonyma k zadanému slovu. Popravdě řečeno, většinou jsou oba uvedené prostředky doplňovány a modifikovány tak, že ve výsledné podobě se někdy značně shodují. Spellchecker- řekněme kontrola pravopisu- porovnává jednotlivá slova v textu se speciálně vytvořeným slovníkem a jestliže slovo nenajde, upozorní na to. Pokud nabízí náhradu, vychází ze synonymické, tvaroslovné či zvukové podoby slov, z běžných překlepů vzniklých prohozením sousedících písmen, z rozložení kláves na klávesnici atd. Zpravidla odhalí chybu jako klucima, ale již ne bez klukovi. Tezaurus někdy nabízí nejen synonyma, ale i slova významem podobná, nadřazená, podřazená či protikladná. Pro jednoduchost budu dále jakýkoli modul textového editoru, který má zlepšit kvalitu textu, nazývat korektor. Kromě uvedených funkcí umějí korektory i hlídat vazby, předložkové pády, upozorní na opakovaný výskyt téhož slova, na stylistické neobratnosti, nadužívání některých slov či slovních spojení, nevhodné formulace (např. má lásko v obchodním dopise) atd. Ty poslední zatím převážně pouze pro angličtinu. Korektory pracují zpravidla ve dvou režimech: buď v interaktivním, kdy uživatel nesrovnalosti vyhodnotí a provede korekturu buďto sám, nebo s pomocí nápovědy. Pokud je slovo v pořádku, může je zařadit do tzv. uživatelského slovníku; korektor pak používá pro kontrolu jak originální slovník, tak i uživatelský. Do uživatelského slovníku se slovo musí pochopitelně uložit ve všech jeho podobách. Pokud korektor nabízí správný tvar, nabízí jich zpravidla více. Pořadí nabízených variant by mělo odpovídat věrohodnosti, s jakou se blíží jejich význam kontrolovanému slovu. Použijeme- li korektor v automatickém režimu, pak toto slovo použije jako náhradu. Pro rpotože by mohl nabídnout protože, vyjde- li z překlepu, nebo rohože, vyjde- li z formálně nejpodobnějšího slova. Zvolit optimální algoritmus není lehké. Velké vášně vyvolávají korektory pracující jako tezaury. Před časem bylo módou testovat tezaurus na slovo žena a vytýkat, že nezná žena jako přechodník od hnáti. Když se s tím ubozí tvůrci vyrovnali, tato generace šťouralů odrostla a dnes se setkáte s tím, že se recenzent veselí nad tím, že pro žena je v nabídce mj. hnát dobytek. Musíme si být vědomi toho, že zatímco účetnímu programu, tabulkovému kalkulátoru, statistickým programům atd. prostě věřit musíme, protože nemáme na to, aby si každý detail ověřovali, korekční programy v textových editorech bychom měli brát pouze jako jakousi, zdaleka ne perfektní, kontrolu. Ne vše, co najde, je špatně a naopak: ne vše, co projde, je dobře. Jistě by bylo ideální, kdyby nám korektor automaticky opravil větu Zbytečné používání zbitečných slova je zbytečná na Nadměrné používání nevýznamných slov je zbytečné. Až na opravu zbitečných od něj zatím nic čekat nemůžeme. Pokud jsme milovníky méně obvyklých slov, automatický režim nám nepomůže. Věta kdo chce psa být, vždycky si hůl najde projde také, protože být je gramaticky správný tvar. Existuje řada slov, která jsou správná, ale v počítačových slovnících je nenajdete. Patří k nim většina zkratek, jmen, názvů atd. To vše není samozřejmě důvodem k tomu, tyto pomůcky nepoužívat a nevyvíjet. Pracuje na nich řada odborníků všude ve světě a samozřejmě i u nás. Pro složitost jazyka jako vyjadřovacího prostředku člověka nelze ani do (reálného) budoucna počítat s tím, že bude k dispozici udělátko, které náš neuspořádaný, myšlenkově mdlý a koncepčně slabý písemný výtvor dostane do tvaru hodného Nobelovy ceny za literaturu. U jazyků s bohatým ohýbáním slov nebude dokonalá kontrola gramatické správnosti na úrovni slov. Pokud na tyto pomůcky budeme příliš spoléhat, měli bychom pamatovat na Gogolův výrok o zrcadle a křivé hubě. 
news Tři cirkusy v hlavním městě Praha (ed)- Soukromý cirkus Berousek pořádá do 30. září svá představení v těsné blízkosti stanice metra Háje na Jižním Městě. V pátek se v Praze mají objevit další dva kolektivy artistů a drezérů- cirkus Bohumila Kludského a Cirkus King. Ředitel Berousek se však konkurence nebojí. Sází na 10 drezúr různých zvířat, například pštrosů, koní, koz aj. Hlavním tahákem bude zřejmě vystoupení medvědů, potomků protagonistů filmu Šest medvědů s Cibulkou. Představení jsou každý den od 15.30 a od 19 hodin. Vstupné od 40 do 55 Kč. 
news Rakousko bude plně podporovat Českou republiku v jejím úsilí o začlenění do Evropské unie. Prohlásil to včera v Praze předseda rakouské Národní rady (dolní komory parlamentu) Heinz Fischer po setkání s předsedou poslanecké sněmovny Milanem Uhdem. Uhde a Fischer si vyměnili názory na vývoj v ČR a Rakousku včetně vztahu svých zemí k EU. Hovořili rovněž o procedurálních otázkách souvisejících se vstupem do této organizace. Foto Pavel Hula- LN 
news ODA v regionech nejenom samostatně Z politické scény Brno/ Hradec Králové (škr, čtk)- Do komunálních voleb v okresních městech na jižní Moravě půjde ODA samostatně v Hodoníně, Břeclavi, Žďáru nad Sázavou, Třebíči a Znojmě. Například v Jihlavě vytvoří ODA koalici s LSNS a Stranou zelených a v Uherském Hradišti se Svobodnými demokraty. Uvedl to včera předseda jihomoravského oblastního výboru ODA Dušan Navrátil. V Brně postaví ODA samostatnou kandidátku do městského zastupitelstva a do deseti větších městských částí. V ostatních částech Brna vytvoří koalice s KDU- ČSL, KDS či LSNS. Podle Navrátila je nedávná dohoda dvou znesvářených křídel v brněnské ODS přínosem pro Brno a otvírá možnost rozumné povolební dohody mezi členy vládní koalice. Ve 33 městech a obcích východních Čech postaví ODA samostatné kandidátky do komunálních voleb. V dalších deseti obcích bude kandidovat společně v koalici s dalšími stranami. Na včerejší tiskové konferenci východočeského oblastního výboru ODA v Hradci Králové to řekl jeho předseda Václav Černý. 
news Soud řeší, zda zvířata patřila do zásob Soudní síň Plzeň (vet)- Výslechem soudních znalců pokračovalo ve středu u Krajského soudu líčení v případu JUDr. Karla H., který je jako zemědělský podnikatel obžalován ze zpronevěry více než 9.1 milionu korun. Tohoto skutku se měl na Sokolovsku dopustit neoprávněným prodejem hospodářských zvířat. Obhájkyně JUDr. J. Fišerová stejně jako její klient však tvrdí, že skutková podstata uvedeného trestného činu nebyla naplněna. JUDr. Karel H. hospodařil s majetkem, který si pronajal od státního podniku Agropodnik. Zvířata však podle nich patřila do kategorie zásob, s nimiž mohl nájemník volně disponovat, nikoliv do základních prostředků. Jasno měli do celé záležitosti vnést dva soudní znalci. Nestalo se tak. Před Krajským soudem v Plzni pouze potvrdili tržní hodnotu prodaného dobytka. Oba na dotaz obhajoby připustili, že jsou odborníky na ceny a odhady zvířat, nikoliv na obor účetnictví. Obhájkyně označila specialisty v potřebné oblasti za nekompetentní a dalších dotazů se vzdala. Ve prospěch obžalovaného hovoří účtová osnova a směrnice k účtové osnově pro hospodářské organizace, která do roku 1992 platila. Jednalo se o období, kdy právě JUDr. Karel H. dobytek prodával. Podle JUDr. J. Fišerové pro způsob jeho hospodaření existovaly právní předpisy. Ty by měly soudu k rozhodnutí stačit. Proto obhajoba nebude vypracování nových posudků požadovat. Rozsudek by měl krajský senát vynést tento pátek. 
news Princ v císařových nových šatech Barevnou fotografii téměř nahého následníka britského trůnu prince Charlese otiskl včera na první straně nejrozšířenější německý deník Bild Zeitung. Přestože snímek nebyl pořízen z naprosto kvalitního negativu, je patrné, že princ má mužnou postavu. Široká ramena, svalnaté paže... Ani náznak obtloustlosti, vše tak, jak má být. Královská postava, komentuje deník fotografii a tvrdí, že jde o první publikovaný snímek nahého Charlese. Podle listu byla fotografie prince, který má na sobě pouze bílý koupací plášť nedbale přehozený přes ramena, pořízena o prázdninách v jižní Francii. 
news Turecko důrazně varovalo Řecko Ankara- Před snahami o rozšíření jeho výsostných vod v Egejském moři důrazně varovala Řecko turecká premiérka Tansu Cillerová. Ankara v minulosti hrozila Řecku dokonce i válkou, jestliže by Atény takové rozhodnutí učinily. Rozšíření pásma výsostných vod kolem řeckých ostrovů v blízkosti turecké pevniny z dosavadních 6 na 12 mil by podle vyjádření Cillerové vedlo ke stavu, kdy by pod svrchovanost Řecka patřilo 71 procent Egejského moře, zatímco pod tureckou jen necelých devět procent. Rozšíření výsostných vod na dvanáct námořních mil je podle nové mezinárodní konvence z loňského listopadu přípustné, Turecko nicméně tuto normu neuznalo. Řecká vláda zatím ujišťovala, že nemá v úmyslu takový krok učinit. Vyhradila si však na něj právo. 
comment O smlouvách, účtech, etice a Komerční bance Richard Salzmann, Generální ředitel Komerční banky Některé české noviny uveřejnily 25. 8. zprávu, že Komerční banka začíná vypovídat smlouvy o termínovaných vkladech na 5 let. Tato zpráva je nepravdivá. Banka žádnou smlouvu na dobu určitou nevypovídá, vypovědět ani nemůže, nikdy to nehodlala učinit a ani do budoucna nehodlá. Porušila by tím nejen zákon a bankovní etiku, ale i své zájmy. Smlouva o vkladu na dobu určitou platí do smluveného termínu a vypovědět ji prostě nelze. Banka ke každému termínovanému účtu, pokud nemá střádací charakter (např. v KB tzv. T- konto), zřizuje vkladový účet, na který se převádějí úrokové výnosy k dispozici vkladateli. Tyto vkladové či běžné účty se zřizují na dobu neurčitou a klient jich může používat libovolně pro převádění úrokových výnosů z různých dalších termínovaných účtů uzavřených v kteroukoli dobu, předtím či potom. Může jít o termínované účty s různou dobou splatnosti vkladu, tedy o účty čtyřleté, tříleté či sedmileté apod. Navíc má možnost užívat tohoto účtu i pro další vklady převody dodatečně provedené, bez jakékoli souvislosti s účty termínovanými. Má- li vkladatel běžný účet zřízený již dříve, může se použít i tohoto účtu. Zvláštním případem vkladového účtu je účet s dvanáctiměsíční výpovědní lhůtou, kde banka zvýhodňuje vkladatele vyšší úrokovou sazbou. Je zřejmé, že tento charakter vkladového účtu má a musí mít platnost časově neomezenou. Tisková kampaň vedená proti Komerční bance- a to nejen Lidovými novinami- vychází z omylu. Novináři si zřejmě popletli dva typy účtů zde popsané, pro které v obou případech používá banka název termínovaný. V prvém případě se termín vztahuje k době splatnosti vkladu, jde tedy o účet časově omezený a po dobu platnosti nevypověditelný. Po vyplacení vkladu automaticky zaniká. V druhém případě se termín vztahuje k výpovědní lhůtě výběru jisté částky z účtu, jehož trvání není časově omezeno. Přibývají na něj nové vklady, jsou dávány nové výpovědi (třeba každý den) na jiné částky, účet stále trvá a je připraven se nově naplňovat nebo vyprazdňovat. Žádný klient si nemůže myslet, že má v ruce smlouvu na dobu určitou, pokud v té smlouvě není uveden termín ukončení její platnosti. Je jasné, že ani smlouva na dobu neurčitou nemůže trvat věčně. Její druh, typ či konkrétní obsah se časem stane pro jednu, druhou nebo obě strany nevýhodným. Taková smlouva, pokud pro to neobsahuje sama specifické podmínky, se vypovídá podle pravidel, která určuje zákon. A právě takovouto smlouvou je ta, kterou banka nyní vypovídá- smlouva o vkladu s výpovědní lhůtou na 12 měsíců a s pevnou úrokovou sazbou- aniž by se tím dotýkala platnosti termínovaných smluv na dobu určitou. Banka dostatečně vysvětlila, v čem nevhodnost, dokonce vysoké riziko časově neohraničených vkladových účtů s pevnou úrokovou sazbou spočívá. Musí mít možnost změny- proto také před několika lety tento typ smlouvy uzavřela, aby možnost výpovědi měla. V probíhající diskusi již někteří novináři objevili, že Komerční banka se nedopustila zločinu vypovídání smluv na dobu určitou, což předtím tvrdili a vyvolali tak u mnohých vkladatelů nejistotu. Domnívají se, že přesto porušila etiku tím, že vypovídá účet vkladový. To, že banka upozorňuje vkladatele u těchto účtů, že mohou využít svého práva na dvanáctiměsíční výpověď (tohoto práva nebyli nikdy zbaveni) a tím kompenzovat výhodu banky, které zákon dává právo na výpověď tříměsíční, prezentují jako jakýsi ústupek vynucený vyvolanou polemikou. Přehlédli, že nevýhoda delšího termínu výpovědi ze strany klienta je kompenzovaná výhodou zvýšené úrokové sazby ve srovnání s běžným účtem, kde je zúročení nízké. Taková kompenzace výhod a nevýhod není žádnou nemravností, nýbrž přirozenou vlastností všech uzavíraných smluv. Výhoda, kterou banka klientům nabídla, spočívá v tom, že je ochotná respektovat jejich delší výpovědní lhůtu i tehdy, kdy již sama uplatnila tříměsíční výpověď. Neučinila to jako ústupek pod tlakem mýlícího se tisku, nýbrž od samého počátku, současně s rozhodnutím o výpovědi účtu. Klientům, kteří si zřídili termínované účty s pevnou úrokovou sazbou v letech 1990 a 1991 a spojovali výnos z termínovaného účtu na určitou dobu s dalším zvýšením tohoto výnosu tím, že se úroky dále úročí na vkladovém účtu, se tak jejich očekávání naplňuje. Tak např. vkladatel, který se podle nabídky banky v 1991 rozhodl, že si termínovaným vkladem zhruba zdvojnásobí své peníze, vložil dne 1. 7. 1991 na pětiletý termínovaný účet s pevnou úrokovou sazbou 17.5% jistinu Kč 100000. Splatnost vkladu je 30. 6. 1996. Úroky se převáděly na vkladový účet s dvanáctiměsíční výpovědní lhůtou s pevnou úrokovou sazbou 14%. Vkladatel vypoví vkladový účet na dvanáctiměsíční výpověď dne 31. 12. 1994, úrokování bude pokračovat do 31. 12. 1995. Celková částka z úroků na termínovaném účtě a na vkladovém bude činit Kč 107186. Uloží- li vypovězenou částku ještě na zbývající půlrok na stejný typ účtu s výpovědní lhůtou, ale s pohyblivou sazbou (t. č. sazba 10%), získá od 31. 12. 1995 do 30. 6. 1996 navíc ještě Kč 14285, tedy výnos celkem 121471 neboli 221.5% vložené jistiny. Podle mého názoru ten, kdo odpírá jedné straně právo vypovědět (ne porušit) smlouvu, která vypovězena legálně být může, a kdo odpírá právo vypovědět ji v okamžiku pro tuto stranu výhodném (např. pro vkladatele na zmíněném účtě v dvanáctiměsíčním termínu), ten, kdo chce podřídit takovou výpověď svým etickým kategoriím, ukazuje, že etiku trhu, zákona a platné smlouvy dodnes nepochopil. 
essay Nespravedlivý pocit neviny Poslední slovo Případ smrti politického vězně Pavla Wonky ve vězení v roce 1988 se dnes znova vrací do povědomí. Krutost a právní nekulturnost komunistického režimu se projevila právě v tomto případě neospravedlnitelným způsobem. Paní soudkyně Marcela Horváthová byla posledním článkem oné nekulturnosti, právní netečnosti a lidského nezájmu, které dokonaly likvidaci člověka. Přijmout na sebe soudcovskou odpovědnost v totalitním systému je mravní riziko. Kdo je na sebe vzal, měl a musel vědět, že může narazit na právní případ, třeba jediný, kterým se diskvalifikuje - morálně, politicky a snad i osudově "nespravedlivě", ale přesto! Mohl člověk vůbec chtít být soudcem v komunisty ovládané společnosti, aniž by se smířil s vědomím, že bude sloužit především režimu a jeho přáním, a nemusel zapomenout na soudcovskou nezávislost? V televizním pořadu Respektování v loňském roce zaujala paní Horváthová, soudkyně s andělsky nevinnou tváří, nechápavý postoj: jak jí může vůbec někdo dávat nějakou vinu, jednala přece podle právních regulí a ničeho neetického se nedopustila. Že svým rozhodnutím ponechat těžce fyzicky i duševně poškozeného odpůrce totalitního režimu ve vězení jej vlastně odsoudila i k smrti, to nechce připustit. A přece stačilo jediné, vzít v potaz političnost případu, na který ovšem nelze uplatňovat strohost právní normy. A ani po listopadu nenašla v sobě dost soudnosti a mravního citu, aby z vlastního rozhodnutí, i třeba na čas, odešla ze soudcovského povolání. My bychom se dnes nemuseli k její osobě vracet. Pavlův bratr Jiří Wonka neunesl tíhu dávné nespravedlnosti a vloni písemně soudkyni Horváthovou napadl. To bylo pro změnu riziko Jiřího Wonky. Chtít napravit v demokratické společnosti předlistopadovou nespravedlnost hrubostí a urážkou nelze. Paní soudkyně zaujala stejně neústupný postoj a pana Wonku zažalovala. Jiří Wonka nedokázal nic rozumnějšího než se vyhýbat doručení trestního obvinění, a tím možnosti projednat žalobu. K dovršení se prý bránil při zatýkání. A druhá strana, JUDr. Horváthová, neústupně a zatvrzele trvá na svém pojetí právního étosu rozhodnutím obhajovat svou čest žalobou vůči Jiřímu Wonkovi s myšlenkou, že snad tím také potvrdí svou nevinu v případě jeho bratra. Je to pokračující obdivuhodná netečnost. Slušná společnost paní soudkyni Marcelu Horváthovou neospravedlní a její chování nepřijme. 
caption Snímek Igora Zehla, který zachycuje řádové sestry z mise Matky Terezy v Kalkatě čekající na příjezd prezidenta Havla během jeho loňské návštěvy Indie, patří do kolekce fotografií představujících loňskou tvorbu fotoreportérů České tiskové kanceláře (ČTK). Expozice těchto prací je od včerejška otevřena v pražském Centru nezávislé žurnalistiky v pasáži Lucerna. 
sport Orlando v NBA rozdává New York - Skvělou formu mají basketbalisté týmu NBA Orlando Magic. Minulý pátek zvítězili nad Philadelphií 129:83, v pondělí ještě výrazněji porazili celek Milwaukee 152:104. Překonali tím rekordní rozdíl, kterým kdy tento klub vyhrál - dosud platilo 155:116 z 30. prosince 1990 proti Utahu. Třicet bodů zaznamenal v tomto souboji Shaquille O'Neal, o pět méně přidal Anfernee Hardaway. Naopak poražení si připsali na své konto nejkrutější porážku, 27. ledna 1990 prohráli s Utahem 96:144. 
sport Cantona obviněn Londýn - Francouzský fotbalista Manchesteru United Eric Cantona byl včera londýnskou policií obviněn z útoku na diváka při utkání Manchesteru United s mužstvem Crystal Palace 25. ledna. Scotland Yard tak učinil po několikahodinovém výslechu. Cantona byl propuštěn na kauci a 23. března se musí dostavit před soud. Může být potrestán maximálně šestiměsíčním vězením a pokutou 8000 dolarů. 
news Do Bruntálu je těžké se dovolat Telecom nechce konkurenci, neboť v okresu již prý hodně investoval Krnov - Z jednoho tisíce volajících se jen deseti podaří telefonicky spojit s městem Bruntál. Dovolat se sem je možné pouze prostřednictvím meziměstské ústředny. Podle pracovníků Telecomu je na severní Moravě podobná situace ještě v Jeseníku a Litovli, protože stejně jako Bruntál nemají napojení na automatickou ústřednu. Zástupce starosty Krnova (okres Bruntál) Vladimír Vocelka, s nímž se LN podařilo telefonicky spojit, označil situaci s telefonními službami v celém bruntálském okrese za obzvlášť kritickou. Bruntálské okresní shromáždění proto již loni v červnu požádalo, aby se na telefonizaci okresu mohly podílet i jiné firmy než monopolní Telecom. Shromáždění dokonce schválilo projekt soukromé firmy Alias, která se nejen zavázala uspokojit všechny žadatele o telefon do konce roku 1998, ale rovněž přislíbila, že tomu zájemci, který do uvedeného termínu nebude mít telefonní linku, vyplatí 50 tisíc korun. Ministerstvo hospodářství však nakonec Bruntálsko mezi šestnáct oblastí, kde se na telefonizaci mohou podílet i soukromé firmy, nezařadilo. Loni v prosinci se Bruntálští obrátili na premiéra Klause. Ten inicioval mezi zástupci okresu, podnikem Telecom a ministerstvem hospodářství jednání, které se uskutečnilo v lednu. Podle Vocelky představitelé Telecomu předložili návrh podobný projektu firmy Alias. Přestože zástupci bruntálského okresu návrh Telecomu nakonec přijali, okresní shromáždění zaslalo vládě dopis, aby znovu posoudila možnost vypsání výběrového řízení na telefonizaci Bruntálska. K tomuto kroku se rozhodli poté, co Telecom oznámil, že v obci Albrechtice (okres Bruntál) je již dostatek volných telefonních čísel. "Neupřesnili však, že nebyla vybudována telefonní síť," dodal Vocelka. Zástupce bruntálské pobočky Telecomu J. Strapáč situaci v Albrechticích nepopřel. Tvrdí však, že telefonní síť bude dobudována do konce příštího roku. Na otázku LN, proč se na telefonizaci Bruntálska nemohou podílet soukromé firmy, odpověděl, že Telecom do oblasti již investoval velké finanční prostředky. 
news Horory ovčí babičky Kdyby se tvůrci večerníčkového seriálu rozhodli napsat pokračování Pohádek ovčí babičky pro dospělé, našli by zcela jistě inspiraci na britských ostrovech. Šlo by zřejmě o drama s prvky hororu. Některé díly by možná provázela hvězdička. Několikatýdenní protesty ochránců zvířat, které začaly koncem loňského roku, přinesly jednu oběť na lidském životě, desítky zatčených demonstrantů, naprostou frustraci policejních sil v některých anglických přístavních městech a pondělní rezignaci šéfa konsorcia farmářů a přepravců živých zvířat Davida Revella. "Vzdávám to, protože hrozby vůči mé osobě a mé rodině se naprosto vymykají kontrole," postěžoval si v rezignačním dopise poté, co pár demonstrantů zaútočilo na dům jeho rodičů a on sám pravidelně nacházel v dopisní schránce výhružné dopisy. Spor o podmínky přepravy ovcí a telat z Británie do dalších zemí Evropské unie vypadá ze středoevropské perspektivy, kde jsou lidé na příměstských linkách veřejné hromadné dopravy zvyklí na ledasjaký způsob cestování, poněkud odtažitě: ochráncům jde o to, aby zvířata necestovala na přecpaných korbách nákladních automobilů napříč Evropou dlouhé hodiny bez potravy a bez pití. Některé země zavedly časové limity, rakouští přepravci musejí stavět po každých šesti hodinách, němečtí po každých osmi hodinách. Britští ochránci zvířat dosáhli prvního velkého vítězství loni v létě, když obě hlavní lodní společnosti P &amp;0 a Sealink oznámily, že nákladní vozy s ovcemi a telaty přepravovat nebudou. Za pár týdnů poklesly ceny ovcí a telat na farmách na jihu Anglie na rekordně nízké sumy a přepravci začali hledat alternativní cesty. Souboj mezi přepravci a ochránci zvířat pak připomínal hru kočky s myší. Sotva se exportérům podařilo sjednat v některém přístavu trajekt do Evropy, objevily se na přístupových cestách stovky demonstrantů, kteří jednoduše zablokovali příjezdové komunikace a nedovolili nákladním autům, aby se nalodily. Bitevními poli se staly přístavy Shoreham, Brightlingsea a Plymouth. Když zoufalí exportéři sehnali letecké přepravce, demonstranti zablokovali startovací dráhy na letišti v Coventry. Při tlačenici v davu spadla pod kola letadla Jill Phipssová. Na pohřeb do místní katedrály jí přišlo na 1000 spojenců. V černé limuzíně, tmavých brýlích a černém kostýmu se dostavila Brigitte Bardotová, která Jill označila za "Johanku z Arku" anglických ochránců zvířat. Bitva o podmínky přepravy se počátkem týdne přesunula z anglických přístavů a letišť na jednací stoly bruselské centrály EU. Snahy o sjednocení podmínek skončily v noci na úterý bez úspěchu. Na bruselském ústředním náměstí bečely na protest stovky ochránců v maskách ovcí. "Vybrali si k demonstraci to správné místo," komentoval lakonicky jejich počínání britský ministr zemědělství William Waldegrave. 
news V Düsseldorfu se v těchto dnech koná výstava o extremismu. Jedním z exponátů jsou i samolepky s hákovým křížem a nápisem "Jsme tady znovu". 
news Rozpory v obvinění Tomáše Vodičky trvají Soudní síň Praha - Městský soud v Praze projednával včera obnovené řízení v kauze Tomáše Vodičky, který je obžalován z dvojnásobného loupežného přepadení. Vodička měl v prosinci 1992 v Praze 4 přepadnout společně s neznámým spolupachatelem jednu listonošku a v únoru 1993 sám druhou. Ztráta pošty činila celkem na sto padesát tisíc korun. Vodičku tento soud již loni odsoudil na sedm let odnětí svobody, ale odvolací instance rozsudek zrušila pro nesrovnalosti v průběhu vyšetřování a vrátila věc k došetření. Při včerejším líčení se potvrdilo, že jedna z doručovatelek, která jako jediná Vodičku identifikovala, se mýlila v popise jeho bundy. Soud totiž včera dostal k dispozici bundu, v které byl obžalovaný zatčen. Bundu pachatele však přepadená popsala odlišně, s jiným límcem a s označením na zádech. Soud vyslechl i dva policisty. Psovod uvedl, že stopu pachatele ztratil a potom vyhledal jinou. Jiní policisté zadrželi obžalovaného podle popisu na stanici autobusu a psovod se ho ani nepokusil se psem identifikovat, protože "k tomu nebyly podmínky". Druhý policista podrobně popsal, jak policie postupuje při identifikaci pachových stop. Touto metodou policejní psi určili ve dvou případech, že pachy pocházející z místa dvou loupeží patřily obžalovanému. Soud prvního stupně se opíral o tyto pachové zkoušky, když Vodičku odsoudil. Senát minulý týden vyslechl jednoho z nejdůležitějších svědků únorového přepadení - cyklistu, který jel náhodou kolem místa činu. Ten spatřil "na setinu vteřiny" pachatele loupeže utíkat z místa činu. Později ho zahlédl na jiném místě a upozornil na něj policii. Tento svědek původně na dálku potvrdil, že Vodička je pachatel, ale nyní si nebyl jist. 
news Pravicová opozice odmítla volit Opava - Volby nového člena Rady města Opavy se v pondělí na zasedání městského zastupitelstva odmítli zúčastnit členové zastupitelstva z řad ODS, KDU-ČSL a sdružení Opavská prosperita. Místo v městské radě se uvolnilo po rezignaci J. Valečka (KSČM), který byl v minulosti členem Lidových milicí, kde údajně zastával vyšší velitelskou funkci. Valeček z rady odstoupil poté, co třináct členů opavského zastupitelstva v otevřeném dopise upozornilo na jeho minulost vedení města. Na jeho místo byl během jednání zastupitelstva navržen a kandidaturu přijal pouze jediný kandidát, a to Rudolf Blažek, zvolený za KSČM. Zástupci ODS, KDU-ČSL a sdružení Opavská prosperita, kteří tvoří na opavské radnici opozici, vyzvali před volbou R. Blažka všechny pravicově smýšlející členy zastupitelstva, aby se voleb nezúčastnili a sami si odmítli vyzvednout hlasovací lístky. Jejich apel však nebyl vyslyšen a R. Blažek byl v tajném hlasování koalicí ODA, ČSSD, Opava 94, LSNS a KSČM zvolen. 
news Vojenská pojišťovna chce platit včas Praha - Vojenská zdravotní pojišťovna hodlá napříště svým smluvním lékařům platit včas za jejich účty. Jako nutnou podmínku zkracování doby splatnosti však požaduje, aby podklady k úhradě zdravotní péče byly předkládány na počítačových disketách. Vojenská pojišťovna zároveň začala uzavírat smlouvy s dětskými léčebnami a ozdravovnami. Donedávna je měly pouze s VZP, která svým pojištěncům pobyt hradila. Děti pojištěné jinde musely celý pobyt platit ze svého. 
news NKÚ prověří Bredu Praha - Okolnosti prodeje opavského obchodního domu Breda začne Nejvyšší kontrolní úřad vyšetřovat z důvodů "kapacitního stresu" až v dubnu. LN to sdělila mluvčí NKÚ J. Vávrová. Výsledky kontroly ministerstev průmyslu a privatizace, FNM a ostravského Prioru v likvidaci by měly být schváleny v září. Bredu koupil sponzor ODA K. Kolek o několik desítek miliónů levněji, než měla být prodána podle výsledků veřejné soutěže. 
news Vyrábějí slad ve 12 sladovnách Prostějov - Celkem ve 12 sladovnách na Moravě i v Čechách vyrábí slad akciová společnost Obchodní sladovny Prostějov. Její obrat podle předběžných výsledků činí za loňský rok téměř 1133 miliardy korun, zisk před zdaněním je vypočten na 64.8 miliónu korun. Letos by se měl obrat pohybovat okolo 1.2 miliardy korun a zisk by měl zůstat na úrovni roku 1994. 
news O luxusní kanceláře je stále nouze Do nadstandardně vybaveného obchodního centra v Brně se budou první nájemníci stěhovat v září Nedostatek kvalitních kancelářských ploch, hlavně ve středu města, se citelně projevuje nejen v Praze, ale i v Brně. Současným kancelářským plochám ve starší zástavbě chybí kromě počítačových či komunikačních sítí i klimatizace; k dispozici často nejsou ani parkovací plochy, které jsou důležité pro uživatele i obchodní partnery. Vyřešit tuto situaci v moravské metropoli má projekt IBC (International Business Center), jehož realizátorem je společnost UNISTAV. Projekt IBC zahrnuje výstavbu 30 tisíc metrů čtverečních nadstandardních kancelářských a obchodních ploch včetně luxusních apartmánů, přistávací plochy na vrtulníky a 420 parkovacích míst ve dvou patrech podzemních garáží téměř v centru Brna. Výstavba má probíhat ve větvích A, B a C. Větev A byla zahájena již loni na jaře a zprovozněna má být letos v září. Další větev B bude předána uživatelům v červnu roku 1996 a větev C ještě o rok později. Pracovníci firmy UNISTAV uvádějí, že první větev je z 95 procent už smluvně obsazena. Důvodem zájmu podle společnosti je, že projekt řeší potřeby firem a organizací komplexně. Budoucímu uživateli je uspořádání interiéru ušito přímo na míru, neboť systém vnitřních příček je variabilní. Vybavení interiéru je volitelné od nejjednoduššího až po nejluxusnější - dvojité podlahy pro rozvody komunikačních sítí, libovolný počet telefonních linek, komunikační audi-video, satelitní systémy, klimatizace a nábytek. Noví uživatelé nebudou mít starosti, kde si zaparkují svá firemní auta. Budou mít k dispozici dostatečnou kapacitu venkovních parkovacích prostor i míst v podzemních garážích s bezpečnostní ostrahou. Prostory projektu IBC jsou situovány tak, aby podnikatelům usnadnily dopravní napojení na silniční síť po méně frekventovaném příjezdu přes Židenice. Z hlediska mezinárodní přepravy je výhodou umístění Brna mezi leteckými uzly Prahou a Vídní. Zástupci firmy UNISTAV považují za svou výhodu bezkonkurenční ceny ve srovnání s Vídní nebo Prahou. Na základě marketingového průzkumu dávají zájemci přednost vlastnictví ploch před jejich pronájmem. UNISTAV proto prodává plochy v IBC s rozložením splátek na tři až pět let. Pro výstavbu větve A si účtují za metr čtvereční obytné plochy 14 tisíc korun, kancelářské plochy 23500 a prodejní 27900 korun. Pro dokreslení cen udává firma UNISTAV měsíční nájemné za metr čtvereční v obvodu Prahy 1. Tam zájemci zaplatí 40 až 60 marek, tj. asi 8640 Kč až 12960 Kč za metr čtvereční a rok. V ostatních pražských obvodech se ceny pronájmu za jeden metr čtvereční pohybují od 25 do 50 marek měsíčně, což v přepočtu činí 5400 Kč až 10800 Kč za rok. Na pražském trhu realit platí odvozené prodejní ceny ploch při době návratnosti osmi let zhruba v rozmezí od 43 tisíc do 105 tisíc korun za metr čtvereční. Pronájem kancelářských ploch přijde v Brně v průměru levněji než v Praze. Například Český technologický park, situovaný na okraji Brna, nabízí pronájem čtverečního metru budoucích prostor za 32 marek měsíčně, respektive 6912 korun za rok a metr čtvereční. Z toho odvozená prodejní cena při osmileté návratnosti by vycházela na 55 tisíc korun za metr čtvereční. Podle propočtů společnosti UNISTAV jsou prodejní ceny ploch v brněnském IBC minimálně dvakrát nižší než srovnatelné v Praze. Nižší ceny si může firma dovolit proto, že není zatěžována odtokem financí za zprostředkovatelské provize. Rozhodující okolností, která výsledně vede k úspoře firmy a zároveň vyšší konkurenceschopnosti, je, že funguje zároveň jako developer, tj. investor, ale také hlavní dodavatel stavby a sám si zajišťuje i obsazování. Při obsazování ploch se drží koncepce, která má budoucím uživatelům zjednodušit život, a proto soustřeďuje na místě služby jak pro osobní potřebu, tak pro chod firmy - poštu, banky, právnické a poradenské firmy, lékaře, obchody a restaurace. 
news Mathé požaduje od Novy opravu, Železný se nebojí soudního sporu Praha - Nevraživost televizních ředitelů hrozí přerůst v soudní spor. Svědčí o tom výměna otevřených dopisů, která se mezi Ivem Mathé z České televize a Vladimírem Železným z TV Nova uskutečnila v posledních dnech. Ve svém dopise požádal ředitel Mathé Železného o uveřejnění opravy týkající se údajů, které odvysílala TV Nova. Podle Iva Mathé mj. uvedla, že ČT nemá nedostatek financí, ale že s nimi nenakládá hospodárně. V reportáži TV Nova bylo dále podle I. Mathé uvedeno, že výrobu vlastních pořadů ČT snižuje. Mathé namítá, že ČT v roce 1994 vyrobila více než v roce 1993. V reportáži také měla být uvedena informace o "zvýšených nákladech" ČT. Mathé se ohrazuje, že nárůst neexistuje. "Rozpočet ČT činí zhruba 3.1 mld. Kč, což je pouhý dvojnásobek rozpočtu TV Nova," uvádí. V pořadu Volejte řediteli měl Železný podle Iva Mathé uvést, že americká produkce tvoří 37 % vysílání ČT. Ta prý však představovala pouhých 11 %. "Nedovedu si vysvětlit uvedené dezinformace jinak než jako zjevnou lež," píše Mathé. Včera na dopis reagoval prohlášením ředitel Železný. "V pořadu Volejte řediteli byl výslovně a s výhradou citován údaj z tisku, dokonce o korektnosti číselného údaje byla vyjádřena pochybnost. Oprava sdělení tedy přináleží tisku," uvedl Železný. Veškeré údaje byly čerpány z tiskové konference ČT nebo jiných autorizovaných zdrojů ČT, říká ředitel TV Nova. Citace z pořadů TV Nova nebyly podle Železného ani v jednom případě proneseny tak, jak jsou uváděny v dopise I. Mathé. "Mathé naopak využil příležitosti k uvedení mylných údajů a tvrzení. Uvítáme proto případné soudní vymáhání tiskové opravy," prohlásil šéf Novy. Železný se také ohrazuje proti srovnání rozpočtů ČT a TV Nova. Z daňového přiznání podle Železného plyne, že rozpočet TV Nova je jen kdesi mezi třetinou a čtvrtinou rozpočtu ČT. 
sport Jihlava hraje jen o prémie Úplný vrchol i úplné dno extraligové tabulky okusili v letošní sezóně hokejisté jihlavské Dukly. Po velice zdařilém začátku soutěže následoval pád až na současné dvanácté, tedy poslední místo. Krizi a herní křeči nedokázali zabránit ani bývalí reprezentanti Libor Dolana a Jaroslav Benák. "Nemáme dost psychicky silné mužstvo na to, abychom se po porážce zvedli a začali předvádět svůj optimální výkon. I pro nás nepochopitelný zlom začal říjnovou porážkou na Spartě, kde jsme zahráli velmi slabě. Pak následovala šňůra prohraných utkání a mužstvo se úplně položilo," soudí Dolana a Benák jej doplňuje: "Taková neúspěšná série by pravděpodobně zlomila i silnější celek, než jakým Jihlava je. Navíc nám v tu dobu citelně chyběl zraněný Petr Vlk, který dokáže vždy mužstvo z letargie vyburcovat. Nevěříme si a to se vše promítá na ledě." Navíc se nezdařil ani pokus zastavit pokles výměnou trenéra. "Na střídačce je teď mnohem klidnější atmosféra. Jan Hrbatý je podstatně jiný člověk, než temperamentní Jaroslav Holík, ze kterého byli zvláště mladí hráči hodně nervózní. Ovšem lepší výkony jsme podávali na začátku," hodnotí Benák. Současný model uzavření extraligy samozřejmě jihlavským hráčům vyhovuje, i když přiznávají, že už žádnou motivaci pro zbytek sezóny nemají. "Snad jenom vyhrát zápas a mít za to prémie," říká Dolana. 
sport Krátce Chorvatský tenista Ivaniševič musel vzdát zápas 1. kola turnaje ve Stuttgartu proti Švédu Larssonovi pro obnovené bolesti pravého kolena. Zároveň oznámil, že se podrobí nedaleko Norimberku operaci menisku. 
sport Čtvrtfinalistky z Paříže prostějovskou chloubou Praha - Startem čtvrtfinalistek půlmiliónového turnaje Paris Indoor z minulého týdne, Slovenky Karin Habšudové (25. tenistka WTA) a čtrnáctileté Švýcarky českého původu Martiny Hingisové (52.), se mohou pochlubit pořadatelé prostějovského Nokia Cupu. Je to úctyhodné obsazení turnaje dotovaného částkou 25000 dolarů, který se příští týden uskuteční v hale TK Prostějov. Pořadatelé druhého ročníku dostali 153 přihlášek, když hlavní soutěž ve dvouhře pojme 32 hráček. Turnajovou trojkou je Češka Langrová (97.), čtyřkou Kroupová (154.). Svou účast odvolala Maďarka Temesvariová, organizátoři to přičítají tomu, že některé hráčky se mohly silného dvojbloku Habšudová - Hingisová zaleknout. 
news Krátce Pařížský vydavatel irského dramatika Samuela Becketta (1906-1989) zveřejní jeho první hru napsanou ve francouzštině, přestože autor trval na tom, že dílo nesmí být nikdy vydáno. Vydavatelství Editions de Minuit se tak snaží zajistit, aby Eleutheria (1947) vyšla dříve ve francouzštině než v angličtině. 
news Bosenský ministr předpovídá válku Sarajevo/Bělehrad - Bosna se připravuje na obnovení války, zatímco mezinárodní společenství rozehrává diplomatické hry, prohlásil bosenský ministr zahraničí Irfan Ljubijankič v rozhovoru pro agenturu AFP. Uvedl, že vláda prezidenta Aliji Izetbegoviče nemůže dělat nic jiného, než posilovat svou armádu a stát, aby se připravila na pokračování války. Rusko, Velká Británie a Francie údajně vypracovaly nový mírový plán pro bývalou Jugoslávii, s nímž uplynulý víkend seznámil srbského prezidenta Slobodana Miloševiče ruský ministr zahraničí Andrej Kozyrev. Napsal to bělehradský týdeník Telegraf. Tento devítibodový plán, na jehož přípravě se nepodílely další dva členové kontaktní skupiny, USA a Německo, prý počítá se svoláním vrcholné schůzky bývalých jugoslávských republik a s jejich vzájemným uznáním. Dokument údajně také dlouhodobě předpokládá, že by se muslimsko-chorvatská federace v Bosně mohla spojit s Chorvatskem a bosenští Srbové se srbsko-černohorskou Jugoslávií. 
news Protiofenzíva Peru podél řeky Cenepy Lima/Quito - Jednotka asi 300 peruánských vojáků zahájila v noci na včerejšek protiofenzívu v údolí řeky Cenepa, jejímž cílem je vytlačit pět stovek Ekvádorců, kteří do této pohraniční oblasti pronikli. Postup pozemních sil je podporován vrtulníky, které udržují hustou palbu ve směru k minovému poli. K novému napětí mezi oběma zeměmi dochází v době, kdy do pohoří Kondora přicestovala první skupina pozorovatelů, která má dohlížet na dodržování mírové dohody podepsané mezi Ekvádorem a Peru minulý pátek. 
news Ve Vimperku uhynulo 135 tisíc kusů plůdku pstruha obecného Vimperk - Celkem 135000 kusů plůdku pstruha obecného v hodnotě nejméně 20000 korun uhynulo z dosud nezjištěných příčin v noci na úterý v nádržích pro chov plůdku v objektu Českého rybářského svazu ve Vimperku na Prachaticku. Příčinami úhynu plůdku se zabývají policisté společně s vodohospodáři a orgány hygienické služby. 
survey Odpovědnost za kvalitu je na producentech Anketa Lidových novin Vláda bude prosazovat nové právní úpravy, které mají přenést odpovědnost za dodržování a kontrolu jakosti ze státu na výrobce a dovozce. Jak tento krok hodnotíte? Jan Černý (ODS), předseda zemědělského výboru: Přesunutí odpovědnosti za kvalitu výrobků na výrobce je správné. Stát bude konat jen nutný dozor, jestli výrobci neporušují platné předpisy, a tak chránit konečného spotřebitele. Je zbytečné, aby stát kontroloval absolutně všechno. Karel Ledvinka (ODA), místopředseda Poslanecké sněmovny: Je to nepochybně krok správným směrem. Konečně se ČR přizpůsobí normálnímu systému. To znamená, že bude zvýšena kontrola, a ta bude vycházet z požadavků těch, kterých se týká, to znamená spotřebitelů. Jiří Maryt (LB), poslanec: Tento návrh souvisí s celkovou tendencí oklešťovat pravomoci České obchodní inspekce. S tímto trendem nesouhlasím, protože se domnívám, že jsou zde výrobci různých kvalit a různých schopností. Česká obchodní inspekce má tudíž opodstatnění a zákon na ochranu spotřebitele je namístě. Miloš Skočovský (ČMUS), poslanec: K tomuto správnému rozhodnutí je potřebné vytvořit další podmínky ve formě sankčních opatření. To znamená, že na jistou dobu by funkce státu měla v této oblasti existovat. Je potřebné, aby se o tom, kdo dělá špatně, obecně vědělo, a tuto antireklamu může přechodně dělat stát. Libor Novák st. (ODS), poslanec: Návrh počítá s tím, že kontrolu nebude meritorně provádět stát, ale ponechává si právo dozoru nad vlastním prováděním. S tím nelze než souhlasit. 
news Squateři budou demonstrovat Praha - Z bývalého statku Ladronka na Bílé Hoře v Praze se mají do 1. 3. 1995 vystěhovat její nynější nájemníci, squateři. Rozhodli o tom majitel objektu, pražský magistrát a správce budovy, společnost Trade Center Praha. Podle včerejších slov Evžena Teršla z firmy Trade Center měli squateři stejnou možnost získat Ladronku jako jiné organizace. Museli vyhotovit architektonickou studii stavby a projekt na její využití. To squateři již jako nadace Ladronka učinili. Stavební část projektu prý pro ně vypracovali studenti 3. ročníku Fakulty architektury ČVUT. Podle Teršla však nebyl projekt ekonomicky podložený, a proto správce statku podepsal smlouvu o pronájmu se společností Terminal Klub. Ta chce vystavět z Ladronky hotel střední kategorie. Magistrát je s výběrem firmy Trade Center zcela spokojen. Filip Dvořák z odboru hospodářské politiky LN řekl, že magistrátu šlo pouze o to, aby objekt nový nájemník využíval pro město prospěšně a aby budovu zrestauroval v souladu s jejím charakterem. Ladronka je totiž kulturní památkou. Squateři tvrdí, že se do statku nastěhovali 3. září 1993 s cílem nejen zde bydlet, ale vytvářet zde také Autonomní sociálně kulturní centrum. Na tuto sobotu připravují na Palackého náměstí demonstraci proti rozhodnutí magistrátu a na podporu alternativního způsobu života. 
news Pouze děti se zřejmě vyhnou dennímu poplatku 55 korun za hospitalizaci Praha - Poplatek 55 korun denně za první dva týdny hospitalizace v nemocnicích bude třeba zaplatit i za ty, kteří v této době zemřou. LN to potvrdila mluvčí ministerstva zdravotnictví K. Potočná. Peníze se mají podle představ ministerstva začít vybírat od července. Do té doby musí dohodovací řízení mezi zástupci státu, lékařů a pojišťoven rozhodnout například o způsobu platby. Zatím je jasné jen to, že platit se bude až po skončení hospitalizace. Ministerstvo podle Potočné očekává, že poplatek finančně pomůže nemocnicím. Pacienti se prý také budou více zamýšlet nad tím, jestli hospitalizaci skutečně potřebují. Mluvčí uvedla, že zemřelým je i po dobu jejich pobytu v nemocnicích dále počítán např. důchod. Pozůstalí tedy budou mít z čeho stravu, praní a podobné služby související s hospitalizací, na něž je 55 korun určeno, uhradit. Sociálně potřebným, pro něž je poplatek nad jejich možnosti, by prý mělo pomoci ministerstvo práce a sociálních věcí. Pacienti, kteří peníze mít budou, ale přesto již dopředu odmítnou zaplatit, nemusí být do nemocnic přijati, pokud to neohrozí jejich život. Potočná upozornila, že poplatek bude součástí zdravotního řádu, který schvaluje vláda a jehož dodržování bude povinností. "Nikdo by nezaplatil za rok více než 770 korun," uvedla Potočná. Ministerstvo zdravotnictví totiž předpokládá, že lidé by platili jen prvních čtrnáct dní ročně. Bude-li proto někdo muset do nemocnice za rok několikrát, přesto zaplatí jenom prvních čtrnáct dní v daném roce. Nic nebudou platit pouze pacienti mladší 18 let. Výjimkou nejsou třeba ani ženy v porodnicích. Potočná připomněla, že průměrná doba pobytu v porodnici je u nekomplikovaných případů tři dny. 
news Drážní úřad dohlíží na železnici Letos by mělo být uděleno asi 4600 povolení pro provoz na vlečkách Drážní úřad založilo loni v dubnu jako rozpočtovou organizaci ministerstvo dopravy, zejména proto, že bylo třeba uskutečnit transformaci českých drah a umožnit vstup cizích subjektů na železnici. V blízké budoucnosti by měl zabezpečit, aby stát mohl regulovat kapacity a vytíženost tratí, případně hlídat protimonopolní chování na dráze. Do konce loňského roku vykonávala tato organizace činnost specifického stavebního úřadu na drahách. Do její působnosti patří kromě železnice i metro, tramvajové a lanové dráhy. Dále úřad prováděl dozor nad stavebními, zdvihacími, tlakovými a dalšími zařízeními používanými na dráze. Součástí náplně úřadu je i udělování pokut a jejich vybírání. Podle ředitele Drážního úřadu Jaroslava Vrány se od ledna stala tato organizace orgánem státní správy, který převzal v oboru drah činnost obdobnou živnostenskému úřadu. Jedná se o vydávání úředních povolení na provozování dráhy a licencí na provádění drážní dopravy. Drážní úřad vznikl splynutím rozpočtových organizací Drážní správní úřad a Státní drážní technické inspekce. Svá pracoviště má rozmístěna po celé republice a v současné době zaměstnává 135 lidí. V rámci rozšíření činnosti úřadu uvažujeme o přijetí dalších 11 pracovníků, uvedl ředitel Vrána. Podle jeho slov by měl úřad do konce letošního roku vydat ve smyslu zákona č. 266/94 o drahách asi 4600 úředních povolení a licencí na vlečky. V této souvislosti J. Vrána zdůraznil skutečnost, že na udělení povolení není právní nárok. Je tomu tak proto, že na dráze může vzhledem k její propustnosti jezdit pouze určité množství drážních vozidel a v případě vydání limitního počtu povolení nemohou již být další vydávána. Drážní úřad bude rovněž rozhodovat případné spory o uzavření smlouvy mezi Českými drahami nebo subjekty, které vzniknou její transformací, a podnikateli ucházejícími se o provozování činnosti na železnici. Rozhodnutí v těchto případech nemá odkladný účinek a odvolat se je možno pouze u soudu. 
news Rusko počítá s vývozem ropy Praha - Ruská strana počítá se zachováním vývozu velkého objemu ropy do České republiky i po vybudování ropovodu Ingolstadt. Po jednání Asociace podnikatelů ČR a Ruské federace ČECHROS to řekl ruský obchodní zástupce Ernest E. Obminskij. Při vývozu zboží, jehož nižší kvalita může poškodit zdraví obyvatel, je vyžadován certifikát vydaný přímo v Rusku. Podle odborníků se to však v praxi týká jen těch našich exportérů, kteří nejsou na ruském trhu zavedeni. Asociace ČECHROS, jejímž cílem je všestranně přispívat k oživování vzájemného obchodu, organizuje 25. až 29. dubna v Uljanovsku výstavu českých firem. Naplňuje se tak záměr sdružení pronikat do regionů, které jsou z hlediska obchodu klíčovými. 
news Premiér povýšil na majora Náměšť nad Oslavou - Po 154 dnech, které si kapitán v záloze Václav Klaus odsloužil na vojenských cvičeních, jej včera náčelník generálního štábu Jiří Nekvasil povýšil na majora. Personální rozkaz generál premiérovi ČR vyhlásil v závěru jeho návštěvy základny taktického letectva v Náměšti nad Oslavou. Současně šéf generálního štábu Klausovi oznámil, že je zařazen k táborskému armádnímu sboru do funkce finančního důstojníka. Klaus LN řekl, že skončila éra velkých přesunů stovek tanků a raket. Nastává naopak etapa zkvalitňování detailů: např. stabilizace odborníků v základnách či přiměřená modernizace vojenské techniky. Vojáci jdou podle premiéra cestou vedoucí k armádě jiného typu, kvality a s naprosto odlišnou logikou. "Nedopusťme se ale chyby v jednostranném upnutí se na modernizaci. Mnohem důležitější jsou odborníci se vztahem k profesi, bez nichž se armáda neobejde," dodal premiér. 
sport Kanystry do Edenu nenoste O mistrovském titulu se na Slavii nahlas nemluvilo Praha - Za jediný stinný bod jinak úspěšné zimní přípravy považuje trenér fotbalistů Slavie Miroslav Beránek zranění klíčových hráčů. Velkou část přípravného období zameškali Kozel a Šmicer, ještě déle chyběl Veltruský, který přišel z Mělníka jako jediná posila podzimního mistra. Do kádru se dále vrátil brankář Černý, jenž bude po odchodu Vahaly dělat Stejskalovi dvojku, a tři mladí odchovanci z B-týmu. Cíl Slavie pro jaro je zřejmý z jejího podzimního postavení v tabulce: udržet se na prvním místě tabulky a vybojovat po 48 letech titul. Na včerejší tiskové konferenci klubu však nikdo tuto myšlenku otevřeně nevyslovil. "Jestli unesou naši hráči roli favorita? To ukáže až jaro," odpovídá tradičně neutrálně trenér Beránek. Z tvrdé hry soupeřů však strach nemá: "Naše mužstvo není jen technické. I my máme hráče, kteří se nebojí osobních soubojů, umí ránu přijmout i dát." Vstupné v Edenu zůstává na stejné výši (od 25 do 55 korun), jen na nejatraktivnější zápasy bude pětikorunová přirážka. Když před časem Slavia představovala Benzinu jako generálního sponzora, uvažoval šéf klubu Vladimír Leška o tom, že by každý desátý návštěvník mohl dostat poukázku na odběr benzínu. Včera musel vše uvést na správnou míru: "Kanystry ať si do Edenu nikdo nenosí. Šlo o nedorozumění, říkal jsem, že se zvažují určité možnosti. Souvisí to s technickými možnostmi Benziny." Podzimní bilance Slavie: 1. místo, 10 výher, 4 remízy, 1 prohra, skóre 31:10, 34 bodů. Přišli: Černý (z hostování v Č. Budějovicích), Veltruský (Mělník), Mitas, Hunal, Štajner (přeřazeni z B-mužstva). Odešli: Vahala (před uzavřením přestup do Blšan), Hyský (prodloužil hostování v Liberci), Kulhánek (před uzavřením hostování pravděpodobně v Benešově), Pixa (na zkoušce v Teplicích). 
sport Z fotbalových kruhů Obránce Harazim z Drnovic si zlomil při přípravném zápase v rakouském Hornu, který skončil 1:1, ruku a jeho start v ligové premiéře je vyloučen. Drnovický místopředseda Gottvald se v rámci privatizace stal majitelem firmy Bioveta v Ivanovicích na Hané. Ta od nové sezóny už nebude sponzorovat brněnské basketbalisty, neboť aktivita se přesune do fotbalu. Italská policie zatkla fanouška AC Milán C. Giacominelliho, který je obviněn ze spoluúčasti na vraždě příznivce Janova V. Spagnoly při utkání 29. 1. 
invitation D'Artagnanův příběh oživí Divadlo ABC Komedie D'ARTAGNAN, oživující osudy nesmrtelných Dumasových mušketýrů, vstoupí zítřejší premiérou na jeviště pražského Divadla ABC. V titulní roli inscenace režiséra Milana Schejbala se představí Filip Blažek, známý filmovým a televizním divákům například z pohádky Nesmrtelná teta. Hru napsal slavný francouzský režisér Jérôme Savary (v současné době ředitel pařížského Théatre National de Chaillot) společně se scenáristou a textařem Jeanem-Loupem Dabadiem. Vyjádřili v ní svůj obdiv a něžný vztah ke čtvrtému hrdinovi, jenž v názvu slavného Dumasova románu chybí. Zbylé mušketýry ztvární Otakar Brousek ml. (Athos), Zdeněk Hruška (Porthos) a Dalibor Gondík (Aramis), v ženských rolích se objeví Veronika Jeníková (Královna), Vlasta Žehrová (Mylady de Winter) a Sabina Laurinová v alternaci s Kamilou Špráchalovou (Paní Bonacieuxová). Krále Ludvíka XIII. hraje Zdeněk Žák, kardinála Richelieu Pavel Pípal, starého D'Artagnana Otakar Brousek starší. V inscenaci vystupují starší i noví členové souboru Divadla ABC: vedle Filipa Blažka, který zároveň hostuje v Národním divadle v roli mladého Peera Gynta, k nim patří například Otmar Brancuzský (z Klicperova divadla v Hradci Králové) či Ernesto Čekan (z Městského divadla v Mostě). Kromě herců hrají v D'Artagnanovi i členové techniky, inspicienti, nápovědy a další zaměstnanci divadla. Šermy a souboje měl na starosti Lucek Horálek, jehož skupina historického šermu Romantik v inscenaci rovněž účinkuje. Děj komedie mapuje celý román a přidává k němu D'Artagnanovo dětství i jeho smrt na bojišti s maršálskou holí v ruce. Samozřejmě nechybí známý příjezd do Paříže na koni vzácné barvy blatouchů, D'Artagnanovy lásky a souboje, ani ústřední zápletka s královninými přívěsky. Hra, stejně jako Dumasův román, je napsána s jemným nadhledem a humorem, ale nepostrádá ani nostalgické ohlédnutí za dobou velkých slov i skutků. D'Artagnana uvede Divadlo ABC v překladu Jiřího Žáka a v režii svého uměleckého šéfa Milana Schejbala, který stejnou hru s velkým úspěchem uvedl již vloni v mosteckém divadle. Jedním z jejích hlavních efektů byl pohyb dvou excentricky umístěných točen, jimiž ovšem ABC nedisponuje. Scénograf Václav Vohlídal proto využil jeviště spíše vertikálně, a to až do výšky balkónu. Tato místa se proto na představení D'Artagnana divákům nebudou prodávat. 
review Než oslavíme vítězství Recenze KNIHY: Práce ruského autora VIKTORA SUVOROVA s názvem VŠECHNO BYLO JINAK přináší závažné teze a ještě spíše nastoluje celé okruhy otázek, na něž zatím nelze přesně odpovědět. Nakladatelství Naše vojsko se jejím prostřednictvím vrací k myšlence mapovat nejnovější ruské dějiny - navazuje na studii Michala Reimana Ruská revoluce a na knihu Marjana Britovšeka Stalinův termidor (obě z roku 1991). Suvorovův text však v pravém smyslu slova historickou studií není. Suvorov se spíše vyrovnává se svou tragickou minulostí (byl profesionálním agentem KGB a uprchl do Británie) a překonává patrně poslední velký mýtus ruského národa - Velkou vlasteneckou válku. Prostředky, jimiž tak činí, se pohybují kdesi na rozmezí politické úvahy z oblasti sovětských válečných dějin a literatury faktu, nepostrádají však autorovu osobní upřímnost, znalost řady problémů a schopnost postavit sérii zdánlivě provokativně působících srovnání, na nichž je čtenář schopen budovat vlastní závěry. Text se ostatně snaží o dialog se čtenářem a často již tituly kapitol staví otázky (Proč rozdělil Stalin Polsko? Proč Stalin zbořil Stalinovu linii? Proč Stalin nevěřil Churchillovi?) Hlavní idea Suvorovovy práce by však ještě před několika lety byla zcela kacířská a nemyslitelná: autor tvrdí, že agresi nechystalo pouze Hitlerovo Německo, nýbrž a především - po celou dobu své existence - Sovětský svaz, do značné míry tak obhajující smysl své existence a komunistickou ideologii. Na našeho čtenáře budou patrně převratně působit údaje o strategických záměrech Rudé armády. Ta na konci třicátých let nechtěla nic jiného než osvobodit státy střední a jihovýchodní Evropy "od kapitalismu", vytvořit další sovětské republiky po vzoru Pobaltí (autor má na mysli zejména Rumunsko) a za příznivých okolností rozpoutat "proletářskou revoluci" v Německu. Suvorov tento trend dokonce porovnává s nacistickými plány vůči zemím západní a severní Evropy a (dosti podloženě) mezi nimi neshledává podstatnější rozdíl. Zde však patrně tkví jedna z největších slabin knihy: příliš mnoho hypotéz, příliš mnoho tvrzení, jež nelze zcela ověřit. A také příliš mnoho údajů budících úsměv (například o vlastnostech tanku BT, jehož rychlost měla už kolem roku 1935 dosahovat jednoho sta kilometrů za hodinu, čili výkonu, který byl u tohoto druhu zbraně docílen až v dnešní době) přináší do Suvorovovy úvahy prvky dějepisného surrealismu a romantického fantazírování o nepřekonatelném ruském prvenství, zejména co se týče vojenské techniky. Řada dobře míněných varování se v té souvislosti posouvá do oblasti politické fikce. Základní motiv práce, výstraha před iluzorním obrazem osvobozeneckého poslání Rudé armády, však přesto oslaben není. Suvorov se zamýšlí nad tím, kdo vlastně ve válce vyhrál ve smyslu ovládnutí či alespoň účinné kontroly podstatného dílu světa, a to až do naprosto nedávné doby. Nepodstatná není ani jeho lítost nad tím, kolik miliónů lidských životů a materiálních prostředků bylo doslova zmarněno Stalinovým vyplňováním válečných záměrů, jež byly míněny jako naprosto imperialistické a vlasteneckými se staly z donucení... Je dobré si přečíst Suvorovovu knihu nyní, v jubilejním roce porážky nacistického Německa, a zamyslet se nad tím, co v ní autor vyslovil.Miroslav Gregorovič Viktor Suvorov: Všechno bylo jinak aneb Kdo začal druhou světovou válku. Vydalo Naše vojsko, Praha 1994, jako 124. svazek edice Fakta a svědectví. Přeložili Dimitrij Běloševský a Rudolf Řeřábek. 
essay Společný česko-německý úkol Česko-německý dialog připomíná svými zákrutami plovoucí kolo - nelze ho pevně uchopit, argumenty i emoce se do omrzení opakují. Některé kontury problému se však po oživení Havlovým projevem zdají být jasnější. Televizní debata (19. 2.) naznačila, že tradiční představa o "zániku" sudetoněmeckého problému "biologickou cestou" je pouze naivním přáním. Bohužel tento názor u nás zcela převládá a patří ke klamným českým pohledům na svět kolem i na sebe sama. Ve skutečnosti se minulosti nelze vyhnout ani z dlouhodobého hlediska. Česko-sudetoněmecký rozpor není střetem dvou odlišných, nýbrž blízkých kultur, které nemilují balkánskou cestu řešení a sahají k ní jen jednou za pět set let. Obtíž netkví v nenávisti, nýbrž v nepružnosti a tvrdých hlavách na obou stranách. I když po roce 1989 nebyla mezi Čechy a sudetskými Němci vykopána válečná sekera (jako na Balkáně), bylo jen iluzí domnívat se, že sudetský problém roztaje spolu se železnou oponou. Je totiž mnohem starší, vždyť česko-"sudetské" spory o hegemonii nad českými zeměmi trvaly od samého zrození moderních národů. Právě v pochopení dějin lze hledat inspiraci k jejich překonání. Němci netvořili ve středověké české koruně žádnou menšinu, byli její integrální a "užitečnou" částí. Nově vznikající občanstvo v 19. století se však politicky definovalo podle jazyka a v protikladu vůči "těm druhým" v zemi, kterou však všichni milovali a chtěli vidět buď v německé, nebo ve slovanské říši. Rok 1918 nelze přirovnat k roku 1938, 1939 ani 1945, jak nyní argumentuje F. Neubauer. Vznik republiky nezměnil nic na zemské struktuře Čech, Moravy a Slezska, na civilizovaném právním řádu, změnilo se jen hlavní město (rovněž s menšinou druhého národa) a převrátilo se psychické sebehodnocení Čechů a Němců ("teď jsme lepší my"). Sudetští Němci nechtějí slyšet, že zásadním zlomem byl příchod říšskoněmeckého nacismu, který Češi nevyprovokovali a který také neměl původně nic společného se sudetoněmeckými zájmy. Co se kvalitativně změnilo? Pokud se dříve občas užívalo silných slov, nyní šlo o silné, extrémní činy. Pochopitelně Češi věděli, že v případě vítězství Německa nemají naději na důstojné přežití. Sudetští Němci zase věděli, že zpochybnili vůči Čechům své morální postavení. Přes tyto skutečnosti byl jejich odsun vyhnáním, patřil z principu do barbarského světa. To zase nechceme slyšet my. I když počty svých obětí sudetská strana v Německu nepřiměřeně a dlouhodobě zveličovala, i bez nich právě skutečnost "nepřirozeného", asijského (stalinského, hitlerovského) postupu vrhá stín na zemi, která chce být plnohodnotnou součástí Evropy. V této souvislosti je třeba ocenit Havlovo gesto "omluvy" z roku 1990 jako projev slušného evropanství. Překonání minulosti nezařídí hlavy států, které třeba podepíší deklaraci o tlusté červené čáře. Taková dohoda jen dokáže, že skrytá nenávist i pocity viny přežívají. Čechům i Němcům jde vlastně o stejný úkol: překročit své původní "kmenové" vymezení. Může k tomu vést pochopení naší historie na evropských univerzalistických principech, k nimž patří např. demokracie, liberalismus, ale i antické myšlení, křesťanské církve, kosmopolitní šlechta, vícenárodní Evropa. Těmto intencím by mohla odpovídat struktura dialogu. Viděl bych ho nikoli jako stále se opakující "boží soud" ani jako posuzování statistiky obchodní výměny, nýbrž jako pracovní setkání a úkoly. Můžeme si představit dvě pracovní "tripartity" (2+3) - na německé straně zástupce vlád (včetně bavorské), zájmových skupin a sudetoněmeckých organizací (ale ne jako jednotný politický "sudetoněmecký lid" s "vůdcem"), na straně druhé vládní, lokální a zájmové organizace české. Předmět dialogu: operativní spolupráce, příprava pro plnohodnotné soužití v rámci Evropské unie. 
news Willy Claes zapojen do korupční aféry Brusel - Své spojení s korupční aférou, týkající se nákupu vrtulníků od italské firmy Agusta pro belgickou armádu v roce 1988, poprvé přiznal generální tajemník NATO Willy Claes. Dosud stále tvrdil, že s aférou nemá nic společného. Někdejší belgický ministr hospodářství za vlámské socialisty Willy Claes až do středy tvrdil, že s bývalým pokladníkem své strany nikdy o případu Agusta nehovořil. Podle včerejšího listu La Libre Belgique však před vyšetřovateli vypověděl, že právě pokladník jemu a také tehdejšímu předsedovi vlámské Socialistické strany Franckovi Vandenbrouckemu a ministru vnitra Louisi Tobbackovi řekl, že firma Agusta by chtěla poskytnout vlámským socialistům "dar". Všichni tři tento návrh kategoricky odmítli, tvrdí Claes. 
comment Připlácení ano, ale co dál Komentáře Od druhého pololetí by si měli všichni pacienti nemocnic s výjimkou dětí připlácet první dva týdny hospitalizace 55 korun denně tak říkajíc na byt a stravu. Je třeba zdůraznit: připlácet a nikoli platit. Navrhovaná částka je totiž jen zlomkem nákladů, které pobyt v nemocnicích skutečně stojí. Ty se pohybují kolem šesti set korun. Z pojištění dostanou nemocnice přibližně tři sta. Ministerstvo zdravotnictví jim proto kromě peněz od nemocných slibuje již od prvního dubna zvýšené platby od pojišťoven. Ministerští úředníci však zároveň předpokládají, že platící pacienti se začnou zajímat, zda je jejich hospitalizace opravdu nutná. Lékaři však zatím většinou nejsou zvyklí na to, že by se jich pacienti skutečně ptali. Návštěvníkům ordinací sice vyčítají, že jsou zhýčkáni bezplatným zdravotnictvím socialismu, na druhou stranu je to pro ně ale pohodlnější, protože mohou vykazovat takřka libovolné množství výkonů. Padesát pět korun, které si lidé připlatí, by mělo splnit ještě jeden účel: nemocní se možná začnou ohrazovat proti vysloveně nekvalitní stravě. Novinka se jistě neobejde zcela bez problémů. Někteří lékaři upozorňují na riziko, že nemocnice budou mít tendenci pacienty po uplynutí dvou placených týdnů co nejrychleji propouštět. Přispěje k tomu i tak zvaná sestupná sazba. Podle ní by zařízení inkasovala od pojišťoven tím méně peněz na lůžko, čím déle by na něm nemocný ležel. Faktem je, že v České republice je doba hospitalizace velmi dlouhá, často zbytečně. Nelze ale zapomínat, že pro mnoho nesoběstačných lidí bez jiného sociálního zázemí je nemocnice nouzovým řešením a zároveň cílovou stanicí. Snaha ministerstva začít razantně zavádět změny je chvályhodná. Regulaci by ale měli pocítit všichni. Nestačí zavést poplatky v nemocnicích či omezit moc pojišťoven. Je třeba tlačit nemocnice, aby propouštěly neschopné nebo třeba jen nadbytečné lékaře od lůžek, která by se měla přeměnit na "ošetřovatelská". Ta by tím pádem nebyla finančně závislá na počtu provedených výkonů a mohli by je využívat ti, kteří nyní zbytečně leží na drahých akutních lůžkách. Teprve pak se snad konečně ušetří. 
news Koalice je v postoji k malým pivovarům opět nejednotná Praha - Především kvůli postoji poslanců KDU-ČSL a KDS ve středu rozpočtový výbor odmítl doporučit sněmovně, aby schválila zrušení daňového zvýhodnění malých pivovarů. "Pivní" změnu zákona navrhují dva členové ODS - předseda zahraničního výboru Jiří Payne a člen ústavně-právního výboru Jiří Koháček. Zatímco ve prospěch zrušení se vyslovilo šest poslanců ODS, Jiří Vačkář, Jan Vraný, Pavel Šafařík (všichni KDU-ČSL) a Věnceslav Lukáš (KDS) je spolu s třemi zástupci opozice přehlasovali. Jan Třebický (ODS) se zdržel, pět z třinácti členů výboru nebylo přítomno. Vačkář (KDU-ČSL) v diskusi vysvětlil, že svůj kladný postoj ke zvýhodnění tzv. malých nezávislých pivovarů s ročním výstavem do 200 tisíc hektolitrů piva nemíní změnit. Považuje za nemoudré znovu rozhodovat o věci, kterou sněmovna přijala teprve před dvěma měsíci na loňské prosincové schůzi. Zpravodaj výboru Stanislav Pěnička (ODS) kritizoval postoj některých koaličních poslanců, když po hlasování doporučil zaznamenat jejich jména s tím, "ať si to pan premiér přečte". Lidovci ani zástupce KDS Lukáš však nepodpořili zavedení nižších daní pro tzv. malé vinaře, vyrábějící ročně méně než deset tisíc litrů vína. 
news Přísný zákon sníží počet pojišťoven Zdravotní pojišťovny, jež nebudou mít 400000 klientů, by mohly zaniknout Praha - Značné snížení počtu zdravotních pojišťoven bude zřejmě následovat po přijetí novely zákona o těchto institucích. Vyplývá to z jednání parlamentního výboru pro sociální politiku a zdravotnictví, který včera novelu doporučil březnové schůzi sněmovny ke schválení. Nejzávažnější změnou je stanovení minimálního počtu pojištěnců. V původním ministerském návrhu se hovořilo o 50000, ale poslanci tento limit zvedli na 200000. Každá pojišťovna by musela tohoto počtu klientů dosáhnout do roka ode dne, kdy zákon vstoupí v platnost. Nově vzniklé pojišťovny by měly mít tolik pojištěnců do roka své existence. Ke konci druhého roku by instituce musely mít dokonce 400000 klientů. Výbor předpokládá, že zákon by mohl platit od prvního května. Druhá největší pojišťovna po Všeobecné (asi 6 miliónů), Hornická má nyní kolem 800000 klientů, ale například Moravskoslezská zhruba 90000 a Stavební necelých 130000. Těmito omezeními by se prý snížil počet pojišťoven z dnešních pětadvaceti na šest až sedm. Počítá se s tím, že některé se ve snaze zabránit likvidaci sloučí, i tak by jich však nemělo být více než deset. Předseda výboru Martin Syka (ODS) připustil, že návrh je neliberální, ale v současné situaci jej prý potřebujeme. Připomněl, že režie pojišťoven činí sedm miliard ročně. Výbor dále chce, aby zájemce o založení pojišťovny spolu se žádostí složil kauci 25 miliónů korun. Ta by mu byla vrácena v případě zamítnutí žádosti. Jinak by se stala základem rezervního fondu pojišťovny. Pojišťovny nesplňující podmínky by podle návrhu mohly být s výjimkou Všeobecné, která by přešla do režimu nucené správy, likvidovány. Peníze zanikající pojišťovny určené na platbu lékařské péče by byly přerozděleny mezi všechny pojišťovny vzhledem k počtu klientů, stejně jako majetek zaniklé pojišťovny v případě, že by již neexistoval ani její zakladatel či jeho právní nástupce. Výbor si představuje, že by pojišťovny neměly podnikat ani nabízet nadstandard nad rámec zdravotní péče určené zdravotním řádem. Každý zaměstnanec by byl povinen zaměstnavateli nahlásit změnu pojišťovny. Měnit pojišťovnu bude možné jednou ročně. 
news Lidé se pojišťují u více fondů Podle zákona náleží účastníkům penzijního připojištění jen jeden státní příspěvek Praha - Někteří zájemci o penzijní připojištění uzavřeli smlouvy s několika fondy, přestože zákon tuto variantu nepřipouští. LN to včera potvrdili zástupci některých penzijních fondů. Loňský státní příspěvek, který od ministerstva financí dostaly i pro několikanásobné pojištěnce, tak fondy budou muset vrátit. Jak LN sdělil vedoucí oddělení penzijních fondů ministerstva financí Miroslav Vele, požádalo o výplatu státního příspěvku za rok 1994 pro své klienty devět penzijních fondů. Porovnáním rodných čísel všech účastníků ministerstvo financí zjistilo, že několik set účastníků se připojistilo vícekrát. Podle zákona o penzijním připojištění náleží každému účastníku připojištění, který včas zaplatil měsíční splátku, jeden státní příspěvek. Při splátce 300 korun měsíčně získá účastník připojištění v prvních dvou letech 120 korun státního příspěvku za měsíc. Podnikatelský penzijní fond registruje podle obchodního ředitele Bohumila Mácy asi 600 případů, kdy se jeho klient připojistil ještě u jiného fondu. Jak však Máca uvedl, v některých případech zřejmě půjde o shodná rodná čísla dvou rozdílných osob. Zmatek do databází fondů mohl podle jeho názoru vnést také samotný rozjezd penzijního připojištění, kdy někteří klienti a dealeři pod dojmem reklamní kampaně chaoticky přecházeli z jednoho fondu do druhého. "Celkem se jedná asi o půl procenta účastníků, kteří se u nás připojistili," dodal Máca. Podobně příčiny připojištění klientů u více penzijních fondů LN zdůvodnili i zástupci některých dalších penzijních fondů. Podle pracovníků ministerstva financí není možné občany, kteří se připojistili u více fondů, nijak postihnout. Jak LN řekl M. Vele, je na jednotlivých penzijních fondech, aby se dohodly, komu který klient patří. Rozhodující by ve sporných případech mělo být datum uzavření pojistné smlouvy. Jak vyplývá ze včerejší ankety LN, toto řešení přijímá i většina penzijních fondů. 
description Výkonnost počítačů se zvýší Digital míří mezi pět prvních výrobců PC . Jednoduchá výměna procesoru Praha - Kompletní nabídku osobních počítačů od notebooků přes stolní modely až po víceprocesorové servery včera v Praze představila Digital Equipment Corporation, třetí největší výrobce počítačů v USA. Mezi stolními modely vzbudil pozornost Celebris XL. Nemá totiž procesor na základní desce, jako je obvyklé, ale na samostatné "dceřiné" kartě. Její jednoduchou výměnou lze měnit procesory, a tak podle rostoucích výpočetních potřeb zvyšovat výkonnost počítače. Svůj nejvýkonnější server Prioris XL navrhla firma Digital s ohledem na bezpečnost dat v systému při vysokém výkonu stroje. Podle potřeb lze server vybavit jedním a čtyřmi procesory. K tomu nejlepšímu, co je dnes k dispozici v kategorii notebook, patří HiNote Ultra. Díky infračerveným čidlům může bezdrátově komunikovat s dalšími počítači nebo tiskárnami. Odnímatelná disketová mechanika dovoluje snížit hmotnost až na 1.6 kg. Samostatně působící Divize osobních počítačů Digital se co do počtu prodaných kusů i obratu v roce 1994 celosvětově propracovala na desáté místo. Pro letošní rok si klade za cíl umístit se mezi prvními pěti výrobci na světě. V České republice a na Slovensku začala tato divize v roce 1994 budovat síť vždy deseti autorizovaných partnerů. V příštím fiskálním roce hodlá v těchto zemích alespoň zdvojnásobit prodej. 
news Lednová nezaměstnanost v ČR tradičně stoupla Praha - Podle informací Ministerstva práce a sociálních věcí registrovalo k letošnímu 31. lednu 175 úřadů práce v České republice celkem 177849 nezaměstnaných osob. Ve srovnání s prosincem 1994 došlo k nárůstu o 11369 lidí. Výrazný růst nezaměstnaných na začátku roku se však podle ministerstva děje každoročně. Na konci loňského ledna byl počet nezaměstnaných o 21000 osob vyšší než letos k stejnému datu. Nově se v průběhu letošního ledna na úřadech práce přihlásilo 44608 osob, což je o 3381 méně než v loňském prvním měsíci. Z evidence pracovních úřadů bylo vyřazeno 33239 uchazečů o zaměstnání. K 31. lednu 1995 registrovaly úřady práce v České republice celkem 75659 nových pracovních míst. V průměru připadalo na jedno volné místo 2.4 uchazeče. 
other Schránka vzbuzuje na první pohled důvěru. Její nevýhodou může být snad jen to, že není kdykoli při ruce 
news ČeTel uchazečem o český telecom Praha - Konsorcium ČeTel, který založila americká firma Ameritech společně s německým Deutsche Telekom, se uchází o partnerství v SPT Telecom. Ameritech je jednou z největších světových telekomunikačních společností poskytujících komplexní služby. Podle její informace je v odborných kruzích řazena na první místo v USA. Deutsche Telekom je největší telekomunikační společností v Německu. Tato firma během dvou let modernizovala zastaralé telekomunikační sítě v bývalé NDR a realizovala v nových spolkových zemích přes dva milióny nových telefonních linek. Od letošního ledna se stala akciovou společností. 
other Ve stejném dopise se tatáž chyba opakuje ještě jednou: "ja tam ne dostal otveta" - mělo by být "ja tam ne polučil otveta", česky ovšem "já jsem tam nedostal odpověď". Jsou to chyby, které dělá hodně těch Čechů, kteří se začínají učit rusky. Takže je jasné, že Rilke se učil ruštině na základě znalostí češtiny. Na jedné straně mu jistě velice slušná znalost češtiny dovolila naučit se poměrně brzy rusky natolik, že mohl nejen číst, ale i psát. Jenže na druhé straně ho čeština zavedla do tenat běžných chyb Čechů, začínajících se učit jazyku Tolstého a Dostojevského. Petrohradský germanista Konstantin Azadovskij mi potvrdil, že Rilkovy chyby v ruštině nejsou vysvětlitelné z němčiny. Zbývá tudíž jen čeština pražského německého básníka, která ho svedla. Sotva může být pochybnost o tom, že Rilke česky uměl. Asi jen náhodou se nám nezachoval žádný český text z jeho ruky (kdoví, třeba se časem nějaký objeví). Rilke a Češi patří k sobě, a to navzdory německým nacionalistům, kteří tuto skutečnost nechtěli a nechtějí přiznat. 
news Petr Lébl (nar. 1965) vstoupil do českého divadla velmi razantně už v roce 1985, kdy s pražským amatérským souborem DOPRAPO uvedl Vonnegutovu Grotesku. Od té doby každou jeho inscenaci, ať už v divadle amatérském nebo později profesionálním, provází velký zájem publika i kritické obce. Od začátku loňské sezóny se Petr Lébl stal uměleckým šéfem Divadla Na zábradlí, když zvítězil v konkursu, vyhlášeném po smrti režiséra a ředitele Zábradlí Jana Grossmana. 
review Atributy muže a všudy přítomné peníze Pořídil jej podle verze složené kolem roku 1140, možná však ještě starší. Nemohl vědět, že přepisuje slovesné dílo, které se stane korunním klenotem španělského písemnictví a v krizi národní sebedůvěry na přelomu dvacátého století i mnohým zdrojem pokusu o nové sebepojetí Španělska. První český překlad úplné dochované verze tohoto eposu o třech zpěvech, jenž je dílem Miloslava Uličného, nyní vydalo nakladatelství práce. V obou ohledech jde o počin heroický. Zdá se, že nejsnazším můstkem může být ta nejvábivější pobídka pro naší fantazii, totiž příběh. Příběh Cida Válečníka do značné míry kopíruje osudy skutečné historické osobnosti - Rodríga Díaze de Vivar (kolem 1043-1099). Začíná jeho ponížení: z příkazu kastilského krále Alfonse VI. se stává vyhnancem, musí opustit majetek, milovanou ženu i obě dcerky. Jedinou lstí, jíž se dopustil, si opatří na měšťanech města Burgosu peníze a z nezbytí začne dobývat maurská území. Jeho triumf vrcholí ve druhém zpěvu eposu dobytím Valencie a usmířením krále. Rytířský soud, turnaj na život a na smrt, však Cidovi i jim zjedná spravedlnost a vrátí čest. I v písni o Cidovi, podobně jako v dalších chansons de gest, v boji "z lokte odkapává krev" a drátěná košile se při úderu dřevce zarývá na dlaň do těla. Na rozdíl od slavné francouzské Písně o Rolandovi (vzniklé kolem roku 1100) je však španělský epos mnohem usměrněnější. Není tu žádná velká - například náboženská - ideologie a dokonce žádná nenávist mezi křesťany a Maury: Cid proti nim bojuje v podstatě jen proto, že musí uživit sebe a své lidi a chce získat ztracenou prestiž. Španělský spisovatel Camili José Cela připomíná, že zeman Cid ztělesňuje ideál drobné šlechty, která se v té době jako sociální vrstva profilovala vůči šlechtě, deroucí se k místu na slunci, pozoruhodně spojuje cidovský svět s naším. Píseň o Cidovi. Vydalo nakladatelství Práce, Praha 1994. Přeložil a doslovem opatřil Miloslav Uličný. 144 stran , náklad a cena neuvedeny. 
comment Poslední dny smutného humoristy (NLN 28. 1. 1995) Se zájmem jsem si přečetl pojednání Arno Paříka o Karlu Poláčkovi. Děkuji za sérii povídání o Osvětimi. Jsem rád, že se konečně píše o tom, jak to skutečně bylo. Také já jsem se s Karlem Poláčkem za války setkal. Do Terezína jsem přišel koncem roku 1943. Bylo mi tehdy dvacet dva let. V tomto koncentračním táboře vládla zvláštní atmosféra, ve které se dařilo kultuře. My mladí jsme byli hladoví , nejen pokud jde o jídlo, ale snad ještě více, pokud jde o kulturu. A tak se zde vytvořila skupina mladých, kteří toužili po vzdělání. Jednou nebo dvakrát v týdnu jsme pořádali přednášky, na které jsme zvali různé osobnosti, aby nás seznámily s oborem, ve kterém měly úspěch. A tak jsme jednou zatoužili seznámit se blíže s českou literaturou. Koho jiného jsme mohli pozvat než tehdy již známého spisovatele Karla Poláčka. Byl jsem pověřen doprovodit ho vždy na naši přednášku, která se většinou konala v některé větší ubikaci na půdě bývalých kasáren. Při takové besedě se sešlo kolem deseti i více chlapců a děvčat. Karel Poláček byl velmi smutný muž. Zato byl ale velmi vzdělaný a uměl moc hezky vyprávět. Dnes již nedokážu říci podrobnosti, ale zabýval se hlavně literárním životem za první republiky. Jeho přednášky jsme měli rádi. Největším překvapením pro nás bylo, že tak smutný a vážný člověk psal knihy veselé a optimistické. Později jsem přišel na to, že to snad tak musí být. Smutní lidé píší veselé knížky a veselí lidé smutné. V člověku se to musí nějak vyrovnat. V prosinci 1943 jsem odešel s transportem do Osvětimi, a tak pro mě skončila doba, kdy jsem mohl poslouchat slova lidí, kteří již této zemi a světu něco dali. Měl jsem štěstí, že jsem vše přežil. Po návratu jsem se dověděl, že Karel Poláček šel za mnou také do Osvětimi. Jen neměl to štěstí. Dnes, když v televizi vidíme zfilmovanou jeho nejkrásnější knížku Bylo nás pět, vzpomenu si vždy na jeho kulatou postavu s tichým hlasem. 
essay Vztahy bez pomlčky Jsou lidé, kteří považují rozpad Rakouska-Uherska za velký nesmysl. Současně jim je jasné, že jakkoli přesvědčivě svůj názor doloží, tento státní útvar tím nevzkřísí. Československo bylo rozděleno pouze před dvěma lety, a kritici tohoto rozdělení už jsou na tom podobně: Jak v České republice, tak na Slovensku už klidně mohou říct, že rozdělení státu byla hloupost, a nikdo je za to nenařkne z pokusu tyto dva samostatné státy spojovat. Vztahy Čechů a Slováků jsou odstraněním pomlčky oproštěny od emocí. Na jedné straně od těch, které nám v krvi nebezpečně zvyšovaly hladinu adrenalinu, na druhé straně od těch, které nás obohacovaly a činily připravenějšími na vstup do otevřeného světa. Bez pomlčky by se mohli ohlédnout Češi za Slováky a Slováci za Čechy věcně a říct si, co rozdělením získali a co naopak ztratili. Ukazuje se ovšem, že když pominuly emoce provázející vzájemné vztahy, pominul i zájem zpětně něco hodnotit. Jak na Slovensku, tak v České republice jsou už lidé konfrontováni s novými problémy, které vyvolávají nové emoce. A ty nové emoce jsou silnější (protože současné) než ty minulé. Vzájemná informovanost se rychle podřídila zákonům nabídky a poptávky. Neviditelná ruka trhu neomylně sáhne přes hranici pouze po těch informacích, o které je zájem. A toho, o co je zájem, ubývá. Proto je pohled na dění u sousedů nutně zjednodušený. Na Slovensku potkáte mnoho lidí, kteří si idealizují poměry v České republice a jsou přesvědčeni, že nejrůznější aféry si Češi vymýšlejí pouze proto, aby se nekousali nudou. Podobně připadají Čechům slovenské skandály nepřehledné a nicotné, když jejich důsledky nepociťují na vlastní kůži. Co si o tom myslet? Je docela dobře možné, že budoucnost dá zjednodušeným pohledům zvenčí za pravdu: Slováci Čechy a Češi Slováky vidí díky neinformovanosti, která je také nadhledem, vlastně správně. A jedněm i druhým schází odstup, ze kterého by správně viděli sebe sama. Jedním z důsledků rozdělení Československa je rozšíření prostoru pro ideology provinciální sebezahleděnosti a izolacionismu, a to na obou březích řeky Moravy. Z faktu, že toho Češi a Slováci o sobě čím dál méně vědí, vůbec nevyplývá, že řeší odlišné problémy. Pod různým povrchem se děje totéž. Obě společnosti procházejí bolestnou transformací, která se odehrává mezi stejnými mantinely: jedním jsou rezidua rovnostářství, druhým primitivní touha zbohatnout. V obou společnostech chybí kolektivní vize rozumné budoucnosti. Jak společnost slovenská, tak i česká se plácají mezi překonanými koncepty společenského zřízení a touží po návratu: V obou se pléduje buď pro neperspektivní socialismus či pro neperspektivní kapitalismus. Stejně v Čechách, jako na Slovensku chybí politická síla, která by sbírala hlasy pro cestu vpřed, tedy pro cestu ze sebevražedně uzavřeného kruhu růstu pro růst, z onoho pokrokářského bludu, společného socialistům a kapitalistům tohoto století. Potřebujete důkaz? Nejen ze stranického tisku, ale ani z nezávislých deníků se nedovíte, že lidstvo stojí před globální revizí svého počínání, pokud v horizontu dnes již pouhých čtyřiceti let nechce učinit tuto planetu pro člověka neobyvatelnou. Myslím, že je to právě naše nadšení z bezbolestného odstranění pomlčky, které nás činí neschopnými nahlédnout, že naše přežití je podmíněno tím, jak rychle a kolik pomlček budeme schopni strpět. A ne pouze jako Češi, Slováci či jako Evropané, ale jako lidi. 
news Divadlo Spejbla a Hurvínka zahájilo včera po třech měsících provoz na nové scéně v Praze-Dejvicích. Představení Spejbl a Hurvínek balancující a bilancující bylo vzpomínkou na padesátileté působení divadla v Praze a pětašedesátiletou profesionální existenci D S+H. Od března se hraje pravidelně pro děti denně kromě pondělí a pro dospělé každý čtvrtek. Miloš Kirschner, šéf divadla, si nové působiště pochvaluje: "I přes ty starosti se stěhováním to stálo za to." 
sport Kamský dvakrát s Kasparovem? Josef Maršálek V indickém Sanghi Nagar skončily zápasy semifinále kandidátů šachového mistrovství světa FIDE podle předpokladu. Američan Kamský suverénně vyhrál nad Rusem Salovem poměrem 5.5: 1.5 bodu. Jeho krajan Karpov musel s Bělorusem Gelfandem bojovat mnohem více. Po dvou remízách prohrál třetí partii a teprve od šesté byl pánem na šachovnici. Vyhrál celkově 6:3. O titul mistra světa FIDE se bude hrát zápas Kamský - Karpov. Protože se na loňském moskevském kongresu FIDE s konkurenční Kasparovovou organizací PCA usmířila, bude další program vrcholového světového šachu tento: Ind Anand s Kamským sehrají v březnu finále kandidátů PCA v Las Palmas a vítěz vyzve Kasparova k zápasu o titul mistra světa. Bude se hrát v září v Německu. Pokud vyhraje vyzývatel, stane se čtrnáctým mistrem světa. Kasparov je ovšem v tomto zápase jasným favoritem. V zápase Kamský - Karpov budou vyhlídky asi vyrovnanější. Smír federací FIDE s PCA potvrdí zápas vítěze německého zápasu s mistrem světa FIDE. Může se tedy stát, že Kamský překoná Ananda a bude hrát proti Kasparovovi poprvé. Může se mu podařit porazit i Karpova ,a pak by mohl vyzvat Kasparova k druhému zápasu jako mistr světa FIDE. Ve všech těchto uvedených zápasech můžeme čekat nekompromisní boje a zajímavé partie. Naše předpověď mistra světa je tato: vzhledem ke své současné šachové síle si Garri Kasparov titul mistra světa udrží proti komukoliv z trojice Kamský - Anand - Karpov. 
sport Vidumský porazil své Brno Jarní fotbalová premiéra před téměř 35000 diváky Brno - Před rekordní návštěvou téměř pětatřiceti tisíc diváků zahájila jarní část fotbalové ligy. Podzimní mistr Slavia potvrdil v Brně své dosavadní umístění a odvezl si tři body za výhru 2:1. Boby Brno 1 Slavia Praha 2 Začalo se v nevídaném tempu, které podporovali i bouřliví diváci. Na šance však došlo až po chybách. Nejprve slávistický kapitán Suchopárek ztratil míč před vlastní šestnáctkou a Valnoha i z úhlu v 9. minutě poprvé zaměstnal Stejskala. Ještě vážněji zahrozilo Brno v 25. minutě: Wagner přelstil u brankové čáry Krištofíka, ihned z úhlu prudce střílel a Stejskal musel u tyče boxovat. Slavia sázela na postupný protiútok a standardní situace, ani jednoho se jí však nedostávalo. Až v 31. minutě Knoflíček povozil Vidumského i Kocmana a Novotný měl po centru před sebou jen gólmana. Trefil jeho rukavice. Zato nástup do druhé půle měli hosté impozantní. Nejprve chyboval Vidumský, Lerch se poučil z Novotného zaváhání a po centru už Přibyla hlavou překonal, potom Novotný využil nezištné přihrávky protihráče Vidumského a Slavia vedla 2:0. Najednou se začal hrát fotbal, po dvou minutách Maléř snížil na 1:2 a domácí nadále tlačili. V 81. minutě vyrazil Stejskal Zúbkovu hlavičku jen konečky prstů, ale poslední slovo měla Slavia díky Suchopárkově břevnu. 
caption Palestinec, izraelský voják a osel přihlížejí zástupu věřících, kteří míří do hebronské mešity 
comment Program ČSSD ničím nepřekvapuje Vytyčování průmyslových, energetických, stavebních a bůhvíjakých státních cílů vyžaduje ovšem vládu "osvícených velkých kormidelníků," schopných neomylně určovat, co je pro společnost dobré či nikoliv Společnost vzdělání, spoluúčasti a solidarity je vizí, se kterou přicházejí v návrhu volebního programu čeští sociální demokraté. Program by měl být přijat již letos v dubnu na bohumínském sjezdu strany. Ucelený návrh programu spatřil začátkem týdne světlo světa. "Simulované vládní prohlášení ", jak občas Zeman dokument označuje, vychází z hodnocení současné ekonomické situace a stavu společnosti vůbec - od zemědělství a školství až po kulturu a sport. Jde o pohled výrazně kritický, což se od ambiciózní opoziční strany pochopitelně očekává. Jak je pro socialisty typické, důraz je kladen na aktivní roli státu. Žádné převratné, neřku-li systémové změny však Zemanova strana naštěstí nenavrhuje. Najdeme zde samozřejmě standardní prvky z prognostikovy výbavy: zaměstnanecké spoluvlastnictví podniků i strukturální hospodářskou politiku státu ve všech oblastech ekonomiky. Vytyčování průmyslových, energetických, stavebních a bůhvíjakých státních cílů vyžaduje ovšem vládu "osvícených velkých kormidelníků", schopných neomylně určovat, co je pro společnost dobré či nikoliv. Autoři dobrými úmysly motivované myšlenky centrálního plánování se tak vlastně začleňují do tábora těch politických stran, které příliš nedůvěřují tržním mechanismům. Významnou součástí programu je pochopitelně sociální oblast. Snaha o vytvoření tzv. Sociální pojišťovny, oddělené od státního rozpočtu, demokraticky spravované zástupci pojištěnců, je v intencích současné politiky ČSSD. Ta ovšem, spíše než z ideologických východisek, pramení z účelové opozice vůči vládnoucí ODS. Některá opatření, se kterými sociální demokrati přicházejí, například plná informovanost o sociální situaci obyvatelstva či veřejné diskuse o návrzích sociálních zákonů, mají čistě deklarativní charakter. Nadmíru rozporuplně přistupují k řešení bytové problematiky. Nejsou prý proti deregulaci nájemného. Na druhé straně ovšem zaznívá volání po speciálním zákonu na ochranu nájemníků a státním rozpočtem saturované obnově bytové výstavby. V dnešní situaci, kdy k nájemníkům přecitlivělé zákony úspěšně blokují vytvoření trhu s byty, vyvolává myšlenka speciálního ochranářského zákona přinejmenším údiv.Samozřejmě je možno vysledovat i záměry s pozitivním jádrem. Deklarovaná účinná protiinflační politika, dlouhodobě vyrovnaný státní rozpočet a vyjádřená snaha vytvořit podmínky pro vstup do EU nejsou na první pohled v rozporu ani s politikou současné vládní koalice. Dlouhodobá rozpočtová vyrovnanost ale v pojetí socialistů znamená nejdříve deficit, zdůvodňovaný snahou nastartovat růst ekonomiky. Vzniklý dluh má být zahlazován teprve v blíže neurčené budoucnosti. Rizikem takového postupu je, že k "zahlazovací fázi" socialisté v zápalu politického boje nikdy nepřistoupí. Negativní dopady takové metody "vyrovnanosti" na inflaci jsou jasné i laikovi. Evropská unie je zřejmě limitem, kam až směrem na liberální Západ může ČR podle představ ČSSD zajít. Spíše než vstup do NATO je jim bližší spolupráce v rámci Partnerství pro mír s důrazem na "využití možností Západoevropské unie". Celý program je navíc prostoupen nepřehlednou plejádou daňových úlev a odpisů, ať už ve prospěch sportovců, kulturních nadací či jiných všeobecně prospěšných organizací. Některé návrhy se jeví jako docela zajímavé. Například možnost zahrnout splátky úvěrů na získání bytu do odpočitatelných položek při stanovení daňového základu. U mnohých by to asi znamenalo celoživotní daňové prázdniny. Otázkou ovšem zůstává, jak by se při takové míře "zeštíhlení" státu sociální demokraté vypořádávali se svými výdajově náročnými rozvojovými projekty a dotačními závazky. Úmysl přizpůsobit naši subvenční politiku v zemědělství praktikám EU, což zcela logicky předpokládá zvýšení objemu státních dotací do této oblasti, rozpor mezi státními příjmy a výdajovými možnostmi jen prohlubuje. I přes již naznačenou kritičnost působí návrh programu ČSSD prorežimním dojmem. Na to, aby se Zeman stal relevantní sociálnědemokratickou alternativou současné vlády, však zatím obsahuje příliš mnoho zpochybňujících prvků a vnitřních rozporů. 
news Stručně Nástupcem poslance P. Loma (ODS) by se měl v parlamentu stát člen KDS A. Sochor. Pro případ Lomova jmenování velvyslancem ČR ve Francii to včera s poukazem na volební klíč připomněl šéf klubu KDS M. Benda. Klub ODS by tak byl oslaben o jednoho člena. Sochor je dosud vysokoškolským profesorem a zaměstnancem Akademie věd a ve volbách 1992 byl na kandidátce ODS-KDS hned za Lomem. 
news Čtenáři LN preferují Novu Praha - Nova není jen privátní televizí, ale významným fenoménem, který mnoho vypovídá o této společnosti. Řekl to včera novinářům její generální ředitel Vladimír Železný u příležitosti zveřejnění údajů o sledovanosti za první rok provozu Novy. Nova se podle Železného stala nepříjemným "bořitelem mýtů," panujících o vkusu českého diváka. Nejsledovanějším pořadem za dobu působení této první celoplošné komerční televize v postkomunistickém světě byla filmová trilogie Slunce, seno... Na otázku reprezentativního oficiálního nezávislého průzkumu v rámci Media-projektu, "kterou televizi jste včera sledoval", uvedlo v posledním čtvrtletí loňského roku v průměru asi 68 % stanici Nova, 24 % ČT 1, 2.3 % ČT 2, 1.7 procenta Premiéru a tři procenta ostatní stanice. Jedinou skupinou populace, která nepreferuje program Novy, jsou důchodci. Asi polovina pořadů je českých, přičemž 42 % celkového vysílacího času tvoří vlastní tvorba TV Nova. Novu podle průzkumů sledují hlavně aktivní a mladí lidé. Nova vede i u čtenářů LN. 240 tisíc z nich podle průzkumu sleduje denně právě Novu, 141 se denně dívá na druhý nejsledovanější program - ČT 1. 
news Dnes v listě Slovensko se dozvědělo za dva roky samostatnosti o sobě více než za posledních sedmdesát let.Nedělní Lidové noviny 
news Philips prožívá konjunkturu Praha - Nizozemská elektronická společnost Philips loni zdvojnásobila čistý zisk a navrhne 150 procentní zvýšení dividend. Podle britského deníku Financial Times čistý zisk firmy za rok 1994 činil 1.25 miliardy USD. Tento nad očekávání dobrý výsledek umožnila rostoucí poptávka po polovodičích a spotřební elektronice. Philips, který před pěti lety zaznamenával výrazné ztráty, tak opět patří mezi prosperující firmy. Nic na tom nemění skutečnost, že jeho sesterská firma Grundig loni zůstala ztrátová. Prezident společnosti Jan Timer uvedl, že některé nové výrobky, například digitální kompaktní kazety, měly na trhu pomalý start. Tento jev však označil za normální a poukázal při tom na zdlouhavé zavádění kompaktních disků na začátku osmdesátých let. 
news Krátce Ceny energie v Rakousku pro malospotřebitele se v lednu zvýšily o 0.6 procenta v porovnání s lednem loňského roku, zatímco v prosinci stouply v meziročním srovnání o dvě procenta. Brno chce přiblížit britským zájemcům podnikatelské možnosti na své prezentaci v obchodních komorách 28. února v Londýně a 2. března v Leedsu. Rakouský kapitál má zájem o slovenský petrochemický průmysl, zejména o výrobu benzínů a minerálních olejů. Slovinské ministerstvo pro hospodářské vztahy a rozvoj hodlá podpořit příliv cizího kapitálu do země. Objem zahraničního kapitálu zatím činí 800 miliónů dolarů. Ceny surového dřeva na trhu v České republice vzrostly v lednu proti stejnému období loni o 7.6 procenta. Téměř 25 miliónů zahraničních návštěvníků přijelo ve čtvrtém čtvrtletí loňského roku do České republiky. 
caption Viceprezident Al Gore (vpravo) překvapil také prezidenta Evropské komise Jacquese Santera: bez předběžných náznaků oznámil, že USA otevírají svůj telekomunikační sektor zahraničním investorům, kteří učiní totéž. 
sport Žižkov zopakoval nevydařený start jara V 16. ligovém kole sudí kartami nešetřili Ostravský Marek Poštulka oslavil návrat gólem Sparta zahájila stíhání Slavie Praha - Jarní část fotbalové ligy začala pěkně zostra. Celkem jedenačtyřicet žlutých karet a k tomu ještě dvě červené (chebský Samec a Vaněček z Jablonce) ukázali rozhodčí v 16. kole. Překvapením kola je prohra Viktorie Žižkov v Hradci Králové. Naplnila se tak slova žižkovského trenéra Kotrby, který se celou zimu obával opakování loňského nevydařeného startu do jarní sezóny. V Ostravě oslavují kromě výhry nad Jabloncem i gólem zpříjemněný návrat svého kanonýra Marka Poštulky, který dlouho absentoval kvůli zranění. Sparta se vítězstvím nad Drnovicemi posunula na třetí místo a zahájila tak stíhání vedoucí Slavie. Ta už v pátečním televizním utkání přehrála Brno na jeho hřišti, po utkání však ráda využila moravské pohostinnosti a zhruba hodinku se zdržela na sekretariátu u vína, zatímco před stadiónem policie válčila s fanoušky. Nakonec byli zranění čtyři policisté, dva strážníci a jedna civilní osoba. Čtyřiatřicet minut se sparťané marně honili po hřišti, než je vysvobodil Pavelkův školácký faul na Nedvěda, potrestaný Sieglovou penaltou - 1:0. Hosté byli bez zraněných Kafky, Druláka a Rusnáka neškodní v útoku (první přímou střelu na bránu vyslal až Weber ve 40. minutě), zato trable tropili Letenským celoplošnou obranou. Jenže dvě individuální chyby předstoperů je položily na lopatky. Lokvenc přitom stačil ozdobit svůj gól jesličkami a Siegl lišáckým lobem nad bezmocným brankářem Bernadym. Ve druhé půli se hrálo téměř na jednu branku a po přihrávce střídajícího Frýdka zvýšil Svoboda na 4:0. V 63. minutě mohl Siegl korunovat svůj výborný výkon hattrickem, jenže sudí pískl sporný ofsajd. Branky: 35. a 45. Rozhodčí: Legierský. Jürgen Sundermann, trenér Sparty: "Ze začátku jsme byli nervózní, ale naštěstí nikdo nepolevil v nasazení, dokud nepřišel vedoucí gól." Stanislav Jarábek, trenér Drnovic: "Za stavu 3:0 jsem se bál, že přijde katastrofa, Sparta si s námi hrála jako kočka s myší, ale musím jí poděkovat, že už neměla hlad po gólech."(šv) České Budějovice 1 Švarc Benešov 1 Domácí sice začali náporem, který korunoval v 17. minutě vedoucí brankou Vácha, ale změna skóre prospěla spíše Benešovským. Ti začali domácí přehrávat, dostávali se snadno do šancí a zejména Mičinec měl gól několikrát na noze i na hlavě, nikdy však nedal. Ve 40. minutě se hosté přece jenom dočkali. Borovec obešel tři zadáky domácích a zaslouženě vyrovnal. Po přestávce si domácí vytvořili územní převahu, Pařízka však prakticky neohrozili. Rozhodčí: Valeš. Hlavně ve vzduchu nám citelně chyběli Wohlgemuth a Koller." Jiří Novák, trenér Benešova: "Jsme spokojeni, každý bod je pro nás dobrý. Slabě zahrála záloha, spokojen jsem s útočníky a s obranou."(vkl) Vyzrálejší olomoucký tým od začátku diktoval tempo hry. První vyloženou šanci však měli ve 23. minutě domácí. Po přesném Jarolímově centru netrefil odkrytou branku hlavou Tymich. O pět minut později rozehrál přímý kop Povišer a Onderka z chumlu před brankou tečoval míč do sítě - 0:1. Proměnit touhu po vyrovnání v účinný tlak se domácím podařilo až v úplném závěru utkání, ale Vaniak už udržel čisté konto. Rozhodčí: Jirků. František Barát, trenér Bohemians: "Za bojovnost a nasazení nemohu svým hráčům nic vytknout. Mrzí mne, že jsme prohráli brankou ze standardní situace." Dušan Radolský, trenér Olomouce: "Na těžkém terénu se hrálo solidní utkání s několika vzrušujícími momenty."(ber) Hned v úvodu se domácí do svého severočeského soupeře zakousli, do gólového vyjádření však aktivitu dotáhli až v 19. minutě. To Siago zahrával už čtvrtý rohový kop a Marek Poštulka oslavil svůj návrat na trávník hlavičkou pod břevno - 1:0. Cestu do kabin ztížil hostům ještě před přestávkou Nohavica, když nadvakrát hlavou překonal Jánoše. Druhý poločas začal opatrně z obou stran, Jablonečtí se dočkali až v 60. minutě, kdy domácí Siago přenechal míč Navrátilovi a ten se nemohl mýlit - 2:1. Po obdržené brance se Baník z nepochopitelných důvodů stáhl do defenzívy, Severočeši toho však nevyužili a z Bazalů se tak fotbal vytratil. Rozhodčí: Krondl. Bohužel, fotbal se hraje na góly."(wp) Střetnutí pro sebe v závěru rozhodla Viktoria, když střídající Heřman šest minut před koncem bombou z levé strany prostřelil libereckého brankáře Maiera. V první půli byli aktivnější domácí a branka Vlčka z 37. minuty byla jen zaslouženým vyjádřením poměru sil. Po změně stran měli míč na kopačkách častěji hosté a v 68. min. se dočkali vyrovnání. V závěru měl šťastnou ruku domácí trenér Michálek, když na posledních 15 minut poslal na hřiště autora vítězné branky Heřmana. Rozhodčí: Zvonič. Diváci: 4200. Střetnutí pro sebe v závěru rozhodla Viktoria, když střídající Heřman šest minut před koncem bombou z levé strany prostřelil libereckého brankáře Maiera Zdeněk Michálek, trenér Plzně: "Přiznávám, že remíza by byla spravedlivější, ale fotbal už je takový a štěstí se dnes přiklonilo na naši stranu." Vlastimil Petržela, trenér Liberce: "Zápas raději nebudu hodnotit. Myslím si, že jsme neodvedli špatný výkon a bod bychom si zasloužili."(čta) Série slepých přihrávek Východočechů způsobovaly, že byly pod tlakem Viktorie. Dramatu s gólovými šancemi se diváci dočkali až po přestávce. Nejprve žižkovský Časko, který se vysunul do zálohy, mířil dvakrát těsně vedle. Hradečtí přesto vyrovnali hru a Jukl je po centru Kincla poslal v 58. minutě do vedení. Vzápětí mohl tři body pojistit Černý, jenže sám před brankářem přestřelil. Viktoria riskantně vrhla všechny síly do útoku, Poborský vyrovnal a několikrát pak stálo při domácích štěstí. "Votrokům" nakonec vrátil radost druhý gól Jukla dvě minuty před koncem. Rozhodčí: Bohuněk. Petr Pálka,trenér Hradce: "Vývoji na hřišti by lépe odpovídala remíza, ale k nám se přiklonilo štěstí." Jiří Kotrba,trenér Viktorie: "Hradec si za nadšení a bojovnost, což právě chybělo nám, zasloužil vyhrát."(šv) Ve 27. minutě hlavní rozhodčí poprvé vytáhl žlutou kartu a odstartoval tak karetní partii. Domácí fanoušky rozjásal až ve 42. minutě Klejch, když zůstal stát sám před brankářem Vosykou a nedal mu šanci. Po přestávce nejprve Samec srovnal na 1:1, v 54. minutě domácí Švach zvýšil na 2:1, ale po biliárové akci tří hráčů a gólu Šebesty se začínalo od nuly. Rozhodl až faul na Dostála a následující penalta Klejcha. Rozhodčí: Ulrich. Jozef Adamec, trenér Zlína: "Hráči dnes podali velmi bojovný výkon. Zápas jsme dobře rozehráli, ale nakonec jsme se báli o výsledek." Karel Přenosil, trenér Chebu: "Nemám, co bych k zápasu řekl. Jsem zklamán atmosférou střetnutí."
sport Co dál s Českým pohárem? Český pohár ve volejbalu letos probíhal jako okrajová záležitost, které se nezúčastnila ani celá naše špička. V několika případech se kvůli nedostatku termínů do poháru započítaly výsledky ligových zápasů a teprve sobotní finále v Ústí nad Labem (o jeho průběhu píšeme na jiném místě) mělo důstojnou úroveň. Co dál s Českým pohárem?o to jsme se zajímali v sobotu v Ústí. "Pohár se v podstatě hraje proto, aby se určilo družstvo pro PVP, ale jak mu vrátit vážnost, nevím, nepřemýšlel jsem o tom," říká trenér letošních vítězek z Olomouce Teplý. Po termínové změně volá trenér volejbalistů Liberce Lenert: "není dobré, že pohár vrcholí těsně před koncem ligy. Také není dobré, aby se zápasy hrály v rámci ligy, ale z časových důvodů to letos jinak nešlo. Do Českého poháru se letos přihlásilo jen 20 mužských celků. Z prvoligové šestnáctky jich bylo na startu 13 a o soutěž žen byl mezi elitou ještě menší zájem. "Kluby se musí naučit pohár hrát. Prostředí, jaké bylo v Ústí - televizní přenosy, účast sponzorů - by je o tom mělo přesvědčit," říká sekretář volejbalového svazu Jan Žižka. O budoucnosti soutěže hodně přemýšlejí trenéři reprezentace. "Český pohár ztratil prestiž, kluby ho často berou jen jako povinnost. Finále nepůsobilo jako vrchol nějaké dlouhodobé soutěže. Myslím, že by pohár měl vrcholit dřív, ne těsně před ligovým play off," říká trenér žen ČR Řeřábek. Trenér mužů Žák dokonce uvažuje o zrušení poháru. "Vidím dvě možnosti, jak se vypořádat s nedostatkem termínů. Buď pohár úplně vypustit s tím, že by PVP hrál třeba vítěz dlouhodobé části ligy, nebo hrát celou soutěž před začátkem ligy v rámci přípravy. 
sport Goldberger vyhrál lety, přestože při doskoku upadl Oberstdorf - Goldberger, který již na severském turné obhájil své loňské prvenství ve Světovém poháru ve skoku na lyžích, potvrdil v sobotu v Oberstdorfu svou výjimečnou formu. V letech na lyžích na můstku K-182 dolétl v obou kolech suverénně nejdál, a přestože ve druhém kole po dopadu upadl, jasně zvítězil. Sakala obsadil páté místo a mezi prvními 22 závodníky byli čtyři čeští skokané. "Mám lepší pocit, trochu jsem riskoval. Vzal jsem si novou nevyzkoušenou kombinézu. Cítil jsem se v ní dobře. Škoda, že ve druhém kole mi lyže při odrazu trochu podjely, mohl jsem doletět ještě dál," řekl Sakala, který se po dlouhé pauze konečně prosadil mezi konkurencí. V prvním kole porazil Goldberger 'zbytek světa'. Startoval poslední a dosáhl délky letu 192 m, o plných 17 m více, než druhý nejlepší, Japonec Okabe. Ve druhém kole dolétl Goldberger na značku 196 m. Protaženým letem se nicméně dostal do záklonu a sedl si. Ani vysoká bodová ztráta ho však o první místo nepřipravila. Jiří Raška, trenér českého družstva: "S výsledkem jsem pochopitelně spokojený, hlavně že se chytil Sakala. Máme čtyři závodníky mezi 22 nejlepšími, a to je dobré. Podmínky ideální nebyly, stopa na nájezdu byla rozbředlá, na druhé straně bylo bezvětří, takže všichni skákali za stejných podmínek." Pro nepříznivé počasí v neděli zrušili pořadatelé druhou soutěž v letech po prvních dvanácti skocích. 
sport Rusové dopují Moskva - V loňském roce mělo pozitivní dopingový nález dvacet ruských sportovců. Oznámil to organizační vedoucí ruského družstva pro OH 1996 v Atlantě Anatolij Kolesov. Současně připomněl, že celkový počet dopingových testů v Rusku poklesl z 3000 na 1000 ročně. Řada ruských sportovních funkcionářů kritizuje skutečnost, že řídící orgány nemají jasnou koncepci boje proti dopingu. Za jednoho z hlavních viníků označují předsedu Ruského olympijského výboru Smirnova. 
review Sestup do Údolí Údolí, Mrak, Tráva, Stromy, Lesní tůň, Léto, Málo z mála, Podzimní, Proč se spustil déšť, Ráno bylo bílé, Roztál sníh... Prostým citem prodchnutý vztah k přírodě v jejích nejvšednějších projevech, střádání optimismu z jejích každodenních podob... Ani si nemusíme poslechnout novou, celkově teprve druhou desku písničkáře Bohdana Mikoláška, nazvanou Údolí: vždyť stačí jen přečíst si popořádku názvy písniček... Mikolášek přišel s tímto rozvroucněně naivním přístupem už koncem šedesátých let, tudíž před Janem Nedvědem. Oba zaníceně velebí čistou lásku, oba se rozhořčují nad špatnostmi lidského světa. Také jejich hlasy si svou ryze upřímnou naléhavostí příliš nezadají. A přece zůstává dost rozdílů. Mikoláškovy songy především nikdy nepůsobí dojmem, že byly spíchnuty narychlo. Prozrazují větší promyšlenost, kdyby v ničem jiném, tak určitě v hudebním doprovodu. Písničkář měl totiž na promýšlení moře času, neboť i ty nejznámější písně se dostaly na nosič až po předlouhých letech. LP Znovu... si totiž Mikolášek vydal - vlastním nákladem - až v roce 1988 (později reedice u Bontonu). Vtírá se otázka, zda Mikolášek tehdy nevybral ze své emigrantské zásuvky právě ty nejzdařilejší kousky. Pak by totiž hrozilo, že každá další nahrávka už bude o poznání slabší. Aspoň Údolí k podobné domněnce přímo svádí. V porovnání se Znovu... na ní textově i melodicky výraznější popěvek chybí a v paměti snad utkví leda Léto. Jako kdyby se Mikolášek rozřeďoval... Stejně jako poprvé, i nyní si autor vše zařídil sám - od napsání a skládání přes aranžmá a rodinné nahrávání v soukromém studiu až po samotné vydání. (Pouze o výlis se postaraly Loděnice.) Rodinná pohoda jako by mírně prosákla celou nahrávkou. I kdybychom si odmyslili skutečnost, že Mikoláškovi nejbližší příbuzní se projektu zúčastnili i pěvecky, poslech alba Údolí evokuje ovzduší domáckého poklidu a harmonie plné tichého srozumění. Všechno je sladěno, ačkoli Mikolášek se jednoduchému ztvárnění svých nápadů vyhýbá. Zkušenosti s elektroakustickou hudbou v něm probudily skutečného tvůrce, jakkoli doprovod vždy zachovává poslušnost vůči rázu té které písně. Ve svém hledačském rozletu využil Mikolášek nejrůznějších nástrojů, a k přizvukování si navíc pozval několik hostů, mezi nimi například svého někdejšího spoluhráče Michaela Kocába. Udivuje však, že při vší té nápadité rozmanitosti v aranžmá zní nahrávky Bohdana Mikoláška poměrně jednostrunně. Kde to, kruci, vězí? 
news Krátce OSN včera obnovila lety do Sarajeva, které byly přerušeny v sobotu poté, co byl z lehkých zbraní ostřelován jeden z jejích strojů. Sobotní incident, při němž byl ostřelován letoun Iljušin-56 s tureckou delegací na palubě, je dáván do souvislosti s nadcházející návštěvou tureckého prezidenta Süleymana Demirela v Sarajevu. Rusko bude pokračovat v jaderné spolupráci s Íránem i přes nátlak USA. Oznámil to v Teheránu nejmenovaný ruský diplomatický zdroj v rámci dvoudenní návštěvy náměstka ruského ministra zahraničí Georgije Mamedova. Rusko je hlavním partnerem Íránu v oblasti civilní jaderné energie a podílí se na dokončení stavby první íránské jaderné elektrárny v Búšehru. Mluvčí německé Strany demokratického socialismu (PDS) Hanno Harnisch (42) byl v pátek odsouzen berlínským zemským soudem k pokutě 4800 marek a odnětí řidičského průkazu za jízdu pod vlivem alkoholu v ukradeném trabantu. Harnisch se hájil tím, že mu byla oné listopadové noci velká zima a že chtěl trabanta hned nazítří vrátit. Vladimir Žirinovskij během svého pobytu v Bagdádu zdůraznil "nutnost zrušit embargo uvalené na Irák" mezinárodním společenstvím po invazi do Kuvajtu v srpnu 1990. Vyzval zároveň Saddáma Husajna, aby se připojil ke snaze vytvořit "koalici proti Západu". Žirinovskij přivezl sedmistránkovou výzvu muslimům a Arabům, aby se spojili do koalice s pravoslavnými křesťany. Zástupci Saúdské Arábie a Jemenu podepsali včera v Mekce společné prohlášení, které má být základem k jednání o řešení vleklého územního sporu. Dokument předpokládá vytvoření komisí, které budou dohlížet na vytyčování společné hranice a na normalizaci vzájemných vztahů, narušených po nedávných ozbrojených střetech na hranici mezi oběma státy. Guatemalští levicoví povstalci oznámili, že přistoupili na plán OSN, který má do letošního srpna mírovou cestou ukončit občanskou válku sužující zemi již 34 let. V dopise, který zaslalo orgánům OSN vedení Guatemalské národní revoluční fronty (URNG), se uvádí, že hnutí na šestibodový návrh OSN přistupuje. Nový světový rekord ustavil v Japonsku student Hirojuki Góto, který dokázal vypočítat proslulé Ludolfovo číslo na 42194 míst. Tento údaj, stanovený na přelomu 16. a 17. století nizozemským matematikem Ceulenem van Ludolfem, stanoví poměr obvodu kruhu k jeho průměru. Góto potřeboval k dosažení svého výsledku 9 hodin, 21 minut a 30 vteřin - včetně přestávek, které mu zabraly 1 hodinu, 26 minut a 47 vteřin. K novým násilnostem, které si vyžádaly nejméně sedm obětí, došlo v noci na včerejšek v největším pákistánském městě Karáčí. V tomto hospodářském a obchodním centru země zuří již delší dobu městská gerilová válka mezi extremistickými skupinami sunnitských a šíitských muslimů. Jen sedm procent Rusů důvěřuje prezidentu Borisu Jelcinovi. Je to ještě o jedno procento méně než před měsícem. Vyplývá to z průzkumu veřejného mínění, jehož výsledky včera zveřejnila ruská televizní stanice NTV. Nedůvěru k prezidentovi naopak projevilo 71 procent z 1300 dotázaných, zbytek neví nebo se nevyjádřil. 
news Londýn nespokojen s demilitarizací IRA Dublin - Britská vláda včera odmítla požadavek severoirské republikánské strany Sinn Fein, aby s ní začala okamžitě jednat o urovnání v Severním Irsku. Uvedla, že podmínkou zapojení Sinn Fein do jednání o Severním Irsku je pokrok při odzbrojování extremistů z Irské republikánské armády (IRA). Britský ministr pro Severní Irsko Patrick Mayhew v televizním rozhovoru uvedl, že při odevzdávání zbraní IRA nebylo dosud dosaženo podstatného pokroku. 
news Spor lékařských komor s ministerstvem zdravotnictví není prý bojem o moc Praha - Spor lékařských komor s ministerstvem zdravotnictví není bojem o moc, ale hledáním vyvážené účasti představitelů komor a zástupců státu jako konečného garanta při poskytování zdravotní péče. V televizním pořadu Debata to řekl ministr zdravotnictví Luděk Rubáš. Důvodem navrhovaného zavedení poplatku ve výši 55 korun za ošetřovací den v nemocnici není podle Rubáše skutečnost, že ve zdravotnictví vzniká napětí mezi příjmy a náklady. Nejde tedy o doplňující zdroj peněz, řekl ministr a dodal, že velké zdroje financí vidí ve změně zákona o zdravotním pojištění. Prezident České lékařské komory Bohuslav Svoboda upozornil, že peníze ve zdravotnictví jsou špatně distribuovány a množství financí "odtéká", aniž by byly ku prospěchu pacienta a medicíny. Navrhovaná platba pacienta v nemocnici je podle jeho názoru pouze regulačním opatřením. "Mají-li regulační opatření fungovat a má-li se dosáhnout rozumnější a reálnější alokace prostředků ve zdravotnictví, musí regulační opatření postihovat jak pojišťovny, tak pacienty a lékaře. Zaměřit se pouze na jeden bod tohoto trojúhelníku je naprosto neúčinné," řekl Svoboda. Platba pacienta za lůžko podle jeho názoru nepřinese nic, pokud v ní nebudou zainteresovány všechny složky. V podobě, v jaké je platba navržena, je to ještě větší únik financí ze systému, řekl Svoboda. Prezident Václav Havel ve včerejších Hovorech uvedl, že čím více odborných expertiz z oblasti zdravotnictví četl a s čím více lékaři hovořil, tím méně je schopen sdělit svůj názor na stav tohoto resortu v jedné větě. Při svém čtvrtečním setkání s odborníky na zdravotnictví ve vile Amálie si prý Havel chtěl především ujasnit, proč tolik lékařů vytýká ministerstvu bezkoncepčnost. 
news Neprodávat právana systém Tamara Praha (haš) - Se žádostí, aby stát neprodal zahraničním zájemcům spolu s krachující soukromou firmou HTT - Tesla Pardubice i právo na výrobu "světově unikátního radiolokačního systému Tamara", se na premiéra Václava Klause v interpelaci obrátil poslanec Zdeněk Vorlíček (LB). Nechce prý zkoumat, zda úpadek firmy zavinil management, ekonomické podmínky nebo zahraničněpolitický zájem. Rovněž nechápe, proč HTT - Tesla Pardubice neprodala od roku 1993 přes velký zájem z ciziny ani jeden radiolokátor. Vláda by podle Vorlíčka měla podniknout "všechny jí dostupné kroky, aby výsledky výzkumu a vývoje českých vědců, techniků a dělníků, financované z českých prostředků, mohly nést zisk České republice a nedostaly se při prodeji firmy do zahraničních rukou". 
caption První vicemiss Radka Ondráčková (vlevo), vítězka Monika Žídková a druhá vicemiss Michaela Burgetová (vpravo) 
news Italský prezident přicestoval do ČR Praha - Na dvoudenní oficiální státní návštěvu přicestoval včera do České republiky italský prezident Oscar Luigi Scalfaro. Dnes se má setkat s prezidentem Václavem Havlem, na jehož pozvání se návštěva uskutečňuje. Sejde se rovněž s předsedou Poslanecké sněmovny Milanem Uhdem a s premiérem Václavem Klausem. Součástí jeho pobytu v ČR bude i návštěva Brna, kde si prohlédne citadelu Špilberk a setká se se soudci Ústavního soudu a Nejvyššího soudu ČR. Nakonec navštíví Scalfaro brněnskou Masarykovu univerzitu. 
description Mladým nejen věkem, ale i srdcem Dnes začíná na českém trhu společnost Toyota Motor Czech s prodejem automobilu RAV 4 z kategorie off road. Při nedávném představení tohoto vozu novinářům jsme měli možnost získat první dojmy o tomto bezesporu zajímavém voze. Poněkud tajuplné označení RAV 4 skrývá anglická slova Recreation Active Vehicle, čili auto pro aktivní prožití volného času, číslovka pak označuje stabilní pohon všech čtyř kol. Prezident společnosti Toyota Motor Czech Seiki Higuchi o autě řekl: "Cílem bylo vytvořit něco unikátního, mimořádného. Chtěli jsme vůz pro silnici i terén, se kterým musí být jízda vždy potěšením. Původně byl směrován na mladou klientelu, kupují jej však i osoby vyzrálejšího věku, které ovšem mají mladá srdce." Japonští konstruktéři hledali volnou skulinku na perspektivním trhu s terénními automobily. Móda je stále víc přivádí z přírody do měst, a tak i pro RAV 4 platí označení městský terénní automobil. Ne že by si neporadil na hrbolech. Naopak, díky nezávislému zavěšení kol a kvalitnímu podvozku je komfort jízdy opravdu vysoký. Konstruktéři se však snažili vtisknout vozu i punc originality. Už první pohled na atypickou karosérii potvrzuje, že se jim jejich záměr podařilo naplnit. Pro pohon byl zvolen dvoulitrový motor osvědčený v Toyotě Carina E disponující výkonem 95 kW(129 k). RAV 4 vybavený šestnáctipalcovými koly má díky této síle docela svižné zrychlení z 0 na 100 km za 10 s. I bez ABS dodávaného za příplatek 48000 Kč jsou přední kotoučové brzdy s vnitřním chlazením a zadní bubnové dostatečně účinné. Velká péče byla věnována interiéru, který je opravdu příjemný. V letních měsících lze odmontovat dva poklopy ve střeše, nedostatkem je malý zavazadlový prostor. Na druhé straně se podařilo vyvinout čtyřmístný vůz působící vcelku robustním dojmem, jehož délka je pouze 370 cm. Při několika zkušebních kilometrech jsme mohli ocenit dobrý výhled z vozu a dobrou ovladatelnost vozu. RAV 4 není rozhodně typickým představitelem základního rodinného auta. Kdo si však může dopřát pro potěšení z jízdy investovat 691000 Kč, určitě se za volantem novinky na tuzemském automobilovém trhu nudit nebude. 
invitation Semináře Semináře hygienického minima pro pracovníky v potravinářství pořádá Okresní hygienická stanice ve Zlíně. Dne 14. března je určen zaměstnancům ve výrobě, 17. března pro okruh prodeje, dopravy a skladování, 23. března pro osoby činné ve veřejném stravování a 27. března pro zpracovatele a prodejce masa. Kontaktní adresa: OHS, Havlíčkovo nábřeží 600, 760 01 Zlín, tel.: 067/513, linka 3100. Základní kurs pro bezpečnostní techniky připravil na 20. - 24. března Dům techniky Ústí ve spolupráci s Inspektorátem bezpečnosti práce v Ústí nad Labem. Účastníci obdrží souhrn veškerých platných předpisů v oblasti bezpečnosti práce a sborník k problematice práce bezpečnostního technika. Školení bude ukončeno závěrečnou zkouškou, úspěšní absolventi získají osvědčení. Účastnický poplatek 2310 korun včetně pětiprocentní DPH zahrnuje cenu publikací s nejnovějšími informacemi z oboru. Kontaktní adresa: Dům techniky Ústí, s. r. o., obor 12, Veleslavínova 14, 400 11 Ústí nad Labem, tel. 047/42247, fax 047/46234. 
comment komentáře Napětí kolem bankrotů Celý minulý týden se diskutovalo o zákonu o konkursu a vyrovnání. Po dlouhé době některý v podstatě ekonomický problém převážil nad politikou. Mimochodem, obratem se začal, i když mírně, politizovat. Podstata věci je všeobecně známa. Od 1. října vstoupí v platnost zákon o bankrotu v kompletním znění. Jeho text je koncipován velmi tvrdě a vůči dlužníkům a firmám v potížích daleko ostřeji, než je běžná norma vyspělých zemí. V našich podmínkách by jeho neomezená platnost znamenala nejen úpadek podniků zavlékajících do ekonomiky prvotní platební neschopnost, ale i těžko odhadnutelné množství dalších v návazných řetězcích. Vládní koalice i opozice se v podstatě shoduje v jednom - zákon je třeba uložit na čas k ledu a během doby blokace připravit zásadní přepracování celé legislativní úpravy. Uspokojení vlád nad tím, že novelu podpoří i opozice, je sice hezká věc, ale vzhledem k pozdnímu času, kdy se vůbec o její nutnosti začalo jednat, se stejně do 1. října nestihne uvést v platnost. I kdyby totiž byla nová úprava včas schválena, není moci, která by zajistila její včasnou publikaci ve Sbírce zákonů. "Tvrdá" bankrotářská verze tedy vstoupí přinejmenším na několik dní v platnost a soudy budou přijímat podněty věřitelů k vyhlášení řízení proti dlužníkům. Co s těmito případy? Legislativci jistě vymyslí nějakou krkolomnou kombinaci, která umožní jejich zastavení. Ale že by takový postup zrovna svědčil o ukončení doby "revolučního" práva, se říci určitě nedá. Navíc není třeba si zakrývat, že z hlediska vládní hospodářské politiky existují podniky, které se nemohou prostě jen tak položit. Evidentní příklad pochází z posledních dní v podobě koncernu Škoda Plzeň. Proto je obzvlášť tristní poznání, že vlády na krátící se termín blokace zákona o bankrotu zřejmě jednoduše zapomněly. Nebo mu nevěnovaly dostatečnou pozornost. A poněkud humorným dojmem nyní působí poslanci vládní koalice, kteří se třesou, aby opozice nezačala protestovat proti poklusovým termínům projednávání novely. Další kolo se odehraje dnes od deseti hodin v hospodářských výborech, které by měly zformulovat přesnou verzi novely k předložení plénu. TOMÁŠ MAREK Kuriózní tiskový zákon Vláda ČSFR připravila skutečně kuriózní návrh nového zákona "o hromadných sdělovacích prostředcích". Nicméně ve čtvrtek 17. 9. 1992 jej doporučily ústavněprávní výbory Federálního shromáždění sněmovnám ke schválení. V důvodové zprávě návrhu se uvádí, že k jeho vypracování bylo využito poznatků z evropského zákonodárství. Zdůrazňuje se rovněž soulad s Evropskou konvencí o lidských právech a příslušnými doporučeními Rady Evropy. Vzhledem k těmto skutečnostem by bylo přirozené předpokládat, že návrh "tiskového" zákona se opírá o praxi západního světa a nemá sporná místa. Skutečnost je ale jiná. Paragraf 6, který hovořil o právu redaktora odmítnout napsat komentář, s nímž nesouhlasí, poslanci vypustili. Paragraf 7 naopak dává právo osobě, k níž novinář vznesl dotaz, aby si "zkontrolovala" svou odpověď ještě před jejím zveřejněním. Tento postup by nejen technicky brzdil tvorbu aktuálního zpravodajství, ale de facto opět zaváděl cenzuru. Veřejní činitelé by totiž mohli korigovat podle tohoto ustanovení veškeré své výroky a stanoviska. Paragraf 11 dále umožňuje fyzické a právnické osobě domáhat se zveřejnění své odpovědi na názor, jejž o ní noviny publikovaly - pokud se jí přímo dotýká. Podle paragrafu 14 má mít odpověď mj. stejnou formu a přiměřený obsah. Deník, který by komentoval jednání ústavního činitele, by tedy musel otisknout nejen jeho repliku, ale možná, s trochou nadsázky, i mínění kohokoli, jehož se komentář o veřejném činiteli osobně "dotýká". Představa, že v čs. novinách komentují vedle novinářů rovným dílem politici, podnikatelé a jiní, je asi přece jenom dost neevropská. Navíc, k tzv. odpovědi "dotčeného" nesmí deník poznamenat v témže čísle ani slovo. Při striktním dodržování zákona by se tak deníky mohly změnit v bulletiny, v nichž by se v nekonečné řadě střídaly názory politiků se stanovisky redakce. Tento styl redakční práce by pochopitelně také zavdával příčinu pro vznik ohromného množství soudních sporů. Čtvrtá část návrhu zákona, jež se věnuje odpovědnosti vydavatele (provozovatele) za činnost hromadných sdělovacích prostředků, obsahuje některé další kuriozity. Podle paragrafu 21 není mj. dovolena v novinách skrytá reklama. Bohužel již není řečeno, co se tím míní. Je např. informace o možnosti nákupu v Praze za nízké ceny skrytou reklamou? A není snad spíše věcí majitele deníku, přichází-li tímto způsobem o peníze za inzerci? Nadbytečný se rovněž jeví paragraf 23, který ukládá vydavatelům povinnost zveřejnit neodkladná sdělení státních orgánů - vyžaduje-li to veřejný zájem. O "neodkladné" situace má totiž tisk jaksi přirozený interes. Podobně paragraf 28, který mj. zakazuje, aby vydavatelé deníků vlastnili televizní nebo rozhlasové stanice či zpravodajské agentury z více než 15 procent. Tuto otázku již dostatečně řeší zákon o hospodářské soutěži. Paragraf 28, jako ustanovení speciálního zákona, omezuje svobodu podnikání, a je proto v rozporu s Listinou lidských práv a svobod. Nezávislé působení tisku je jednou ze základních podmínek pro rozvoj demokracie. Navrhovaný zákon "o hromadných sdělovacích prostředcích" je třeba posuzovat z tohoto hlediska. V případě, že by jej parlament schválil v nynější podobě, byla by to pro čs. tisk doslova katastrofa. Návrh zákona je proto nutné za účasti laické i odborné veřejnosti přepracovat. IVAN JEMELKA 
news Holandsko nechce naši ocel Situace na evropském trhu oceli se totiž podstatně zhoršila tento měsíc po rozhodnutí amerického ministerstva obchodu zavést "předběžné vyrovnávací dávky" na určité typy oceli dovezené do Spojených států z Francie, Německa a Velké Británie. Je to první krok v sérii asi 90 antidumpingových opatření připravených USA na celou řadu dovozů oceli z ES a dalších zemí. Pravděpodobné rozšíření omezení vývozu čs. oceli na ostatní země ES stále znamená zvýšení v objemu dovozu do ES o 20 % ve srovnání s minulým rokem. V podstatě jde tedy o kompromis ve srovnání se situací, kdy chování čs. vývozců hrozilo zavedením antidumpingového řízení. To by podstatně omezilo vývoz z ČSFR, nejen přechodně na několik měsíců, ale nejméně na 3-4 roky. Výroky ředitelů čs. ocelářských podniků i vládních činitelů o nemožnosti důkazu, že dochází k dumpingovým vývozům, pouze naznačují neporozumění antidumpingové procedury ES. Podepsání asociační dohody totiž nic nezměnilo na tom, že ČSFR (a Maďarsko i Polsko) nejsou zatím brány v případě dumpingu jako země s tržním hospodářstvím. Platí pro ně speciální antidumpingová procedura zavedená v 80. letech. Dumpingový rozdíl je stanoven na základě srovnatelné ceny na srovnatelném trhu. V případě naší oceli je pravděpodobné, že kdyby k této proceduře došlo, bylo by buď Rakousko, Brazílie případně Španělsko použité pro srovnání a vyjádření "normální ceny". Tato cena by se pak srovnala s vývozní cenou naší oceli a pravděpodobně by se došlo k závěru, že míra našeho dumpingu se rovná přibližně 25 až 35 procentům (možná více). "Dočasná antidumpingová přirážka" (nejméně na tři roky) by pak odpovídala velikosti rozdílu a efektivně by skutečně zabránila jakémukoli zvýšení vývozu oceli z ČSFR do ES. Ochranným opatřením ES na dovoz čs. oceli bude věnováno zvláštní zasedání společné komise ČSFR - ES, které se uskuteční ve dnech 23. a 24.září na federálním ministerstvu zahraničního obchodu (FMZO). 
review Young Gods rockoví Tvorba švýcarského tria YOUNG GODS nám na rozdíl od řady jiných kapel elektronické avantgardy není neznámá. Před dvěma lety jsme skupinu mohli slyšet v Edenu a na základě tohoto koncertu firma Globus převzala její druhé album L'eau rouge. Před návratem kapely do Prahy, kde bude hrát 24. září v Emauzích, vydala rovněž aktuální album T. V. Sky. Neobeznámení při jeho poslechu sotva uvěří, že skupina skutečně neužívá kytary a basy, neboť jejich zvuk spolu s hlasem Franze Treichlera dominuje všem písním. Ty jsou nezvykle tvrdé a rockové. Nenajdeme v nich ani stopy po orchestrálních partech či akordeonových melodiích, jen v závěrečných Summer Eyes zazní varhany. Kapela se po vytváření mohutných vrstev zvuku obrátila k rocku, a do svých samplerů, které umožňují zaznamenat a znovu použít jakýkoli zvuk, nahrála jen akordy kytary a basové riffy. Místy album svou tvrdostí připomíná nahrávky motorkářských La Muerte. Platí to zejména o boogie Gasoline Man, hitu Skinflowers, Dame Chace a The Night Dance. Titulní skladba se slitým zkresleným zvukem kytary přibližuje Young Gods až k Ministry. Ovšem tvrdý rock nebyl jedinou inspirací kapely. Další jsou The Doors, což je patrné v závěrečných dvacetiminutových Summer Eyes. Dokonce v nich najdeme i typický zvuk varhan. V téže skladbě je patrný i vliv psychedelie. Jeden z motivů této rozsáhlé skladby je postaven na závěrečném riffu Echoes od Pink Floyd. Další riff od téže skupiny najdeme uprostřed Gasoline Man, tentokrát z písně One Of These Days. V obou případech však nejde o laciné kopírování, ale organické začlenění motivů do vlastní písně, takže by se dalo hovořit o citaci. Anglicky zpívaná deska sice není tak objevná jako L'eau rouge, je však mimořádně sevřená a má drive, který by jí mohla závidět leckterá tvrdá kapela hrající na normální nástroje. Z alba čiší obdivuhodná síla, vpřed se valící hudba podporuje naléhavý hlas Franze Treichlera. Ani studio nepřipravilo Young Gods, považované za jednu z nejlepších koncertních kapel, o energii. 
news Tramvaje omezeně Praha (sob) - Kvůli výměně tramvajových panelů v pražské Moskevské ulici ode dneška do 9. 10. večer dochází v oblasti Vinohrad a Vršovic ke změnám v tramvajové dopravě. Týká se linek 4, 6, 22, 57. V úseku I. P. Pavlova - Náměstí míru - Ruská - Čechovo náměstí bude jezdit náhradní autobusová doprava. Jestliže cestující musí náhradou za přerušené dopravní spojení použít více dopravních prostředků, pak stále platí jízdenka z prvního prostředku i na ostatních linkách. Při prvním přestupu se jízdenka označí na opačném konci, při dalším se již neoznačuje. 
program Uvádíme pořad 39. týdne sazky (zápasy hrané 26. a 27. září) a připojujeme naše mínění. 1. D. Streda - Boby Brno 1 0 2. Vítkovice - Inter 0 3. Sparta - Olomouc 1 4. Nitra - Slavia 0 2 5. Prešov - Baník Ostrava 0 6. Hradec Kr. - Č. Budějovice 1 (vše I. fotbalová liga) 7. Pardubice - Slovan 1 8. Olomouc - Poprad 1 9. Košice - Č. Budějovice 1 10. Trenčín - Jihlava 1 11. Kladno - Sparta 1 2 12. Zlín - Litvínov 2 13. Plzeň - Vítkovice 1 (vše federální hokejová liga) 
sport Morová rána: Skuhravý zraněn FAEŘANÉ SI PŘED KOŠICEMI VYZKOUŠELI TRÁVNÍK NA STRAHOVĚ Ne na košickém trávníku, ale už včera v letadle se naši fotbaloví reprezentanti setkali poprvé se svým zítřejším kvalifikačním soupeřem z Faerských ostrovů. Faeřané totiž přiletěli v pondělí dopoledne do Prahy, lehce si zatrénovali na Strahově a potom společně s našimi hráči cestovali dál vzdušnou trasou Praha - Bratislava - Košice do dějiště utkání. V pražském hotelu Coubertin jsme zastihli sedm reprezentantů (Chovanec, Němec, Mistr, Novotný, Kuka, Suchopárek, Němeček), osmý (Stejskal) se připojil na letišti v Ruzyni, dalších osm (Vencel, Glonek, Dubovský, Krištofík, Timko, Hapal, Látal, Moravčík) včetně trenérské dvojice Máčala, Lešický přistoupili v Bratislavě. Nepříjemná zpráva přišla z italského Janova. U telefonu byl útočník Skuhravý, který sekretáři ČSFA ing. Baťovi i trenéru Máčalovi sdělil, že jeho zraněné rameno v nedělní lize proti Juventusu si podle klubového lékaře vyžádá dvacetidenní klid (byl za něj povolán Timko). Milan Máčala jistě nesdílí názor Palla Gudlaugssona, trenéra Faerských ostrovů: "Dobře vím, že Skuhravý je vaším klíčovým hráčem, ale pro tak velkou fotbalovou zemi jistě nebude problém jej nahradit." Čtyřiatřicetiletý Gudlaugsson má v nominaci hráče podle svých představ, nejzkušenějším je obránce Jakobsen (31 let, 46x v reprezentaci), jediným krajánkem útočník Muller, který obléká dres dánského Aarhusu. Kromě těchto dvou jsou v nominaci Knudsen, Mikkelsen, Danielsen, T. E. Hansen, Dam, Mörköre, Simonsen, Ö. Hansen, Jonsson, Reynheim, Mortensen, Justinusen, Arge, Muller a Johannesen. "V poslední době nám chybělo štěstí, proto máme ze čtyř kvalifikačních zápasů skóre 0:17. Ale doufám, že teď už konečně smůlu protrhneme," nechal se dále slyšet trenér Gudlaugsson. Stejně však uvažuje například náš Němec: "Už je nejvyšší čas, abychom se chytli. Myslím, že s tímto soupeřem si poradíme. Říká se o nich, že se překonávají, dokud je stav 0:0, takže musíme dát rychle gól a pak už to půjde samo." Kuka: "Tomáše je škoda, protože na jeho průbojnosti druhý útočník vždycky vydělá. Vypadá to, že při neúčasti Skuhravého nejspíš nastoupím v základní sestavě a jsem připraven podat co nejlepší výkon. I já věřím, že konečně zabereme." Kapitán mužstva ČSFR Němeček: "Ve francouzské lize jsme zase s Toulouse prohráli, jsme poslední. Ale snad si v Košicích trochu spravím fotbalový apetit, věřím, že vyhrajeme. Ale Tomáš nám opravdu může citelně chybět, hlavně jeho vitalita, bojovnost a umění dávat góly. Musíme bojovat za něj." 
collection ve zkratce Baťa s Hargašem (139 b.) z Dukly Trenčín vyhráli šestidenní závody dvojic na velodromu v Brně - 2. Buchta - Soukup (Favorit Brno) 132, 3. Kotzmann - Tenor (Rak.) 121. Čs. baseballový pohár - čtvrtfinále: Motorlet - VOKD Ostrava 7:5, Chemie Praha - UNIS Brno 6:4, Horní Suchá - VŠZ Brno 14:9, Tempo Praha - Krč 5:19. V semifinále (26. a 27. 9.) se střetnou: Motorlet - Chemie, Horní Suchá - Krč. Paralympiáda mentálně postižených sportovců pokračuje v Madridu. Z výsledků - stolní tenis žen, o 3. místo: Rumunsko - ČSFR 3:2, koule, muži: 1. Araboza (Chile) 10.68... 5. Karlík 9.83 m, fotbal: ČSFR - Německo 0:8 (0:6), ČSFR - Kolumbie 1:3 (0:1). Čs. hráči jsou vyřazeni. Časovka družstev na MS armádních cyklistů v Itálii ( 70.9 km): 1. Francie (Locateli, Aubier, Anti, Pretot) 1:21:36, 2. Rakousko -18, 3. Itálie -30, 4. ČSFR (Padrnos, Lipták, Tancer, Zvonař) -1:02. Fidži - Nový Zéland 0:0, o postup do finálové zóny Oceánie a Austrálie v kvalifikaci fotbalového MS. Postoupil N. Zéland. Výbor fotbalistů Xaverova podává odvolání proti rozhodnutí disciplinární komise v případě zápasu Liberec - Xaverov a upozorňuje odvolací komise na nedostatečnou pořadatelskou službu po celý zápas. Přátelský fotbal dnes: Sparta - VTJ Teplice ( 10.15, Letná), Ml. Boleslav - Dukla ( 16.00). Vodní pólisté ŠKP Košice si už po třetím turnaji (ze čtyř) o 1. - 4. místo v lize zajistili titul. 
collection krátce Svátek má Darina OSOBNÍ DOPIS Borise Jelcina předal včera odpoledne Václavu Havlovi ruský velvyslanec v Praze Lebeděv. O UVOLNĚNÍ ZE SVÉ FUNKCE požádal náměstek ministra zahraničních věcí ČSFR Martin Palouš. PŘI TRANSPORTU VLAKEM směřujícím do Společenství nezávislých států unikla v železniční stanici v Řikoníně (okres Žďár nad Sázavou) radioaktivní látka - chemický koncentrát uranu. Podle informace policistů k žádné podstatné škodě při havárii malého rozsahu nedošlo. 
comment poznámky EKOLOGIE VERSUS EKONOMIKA Ještě dnes rozhoduje české ministerstvo životního prostředí jako konečná instance o tom, kde smí a kde nesmí být postavena elektrárna, továrna, silnice - cokoli, co mění funkci krajiny. Nyní však bude ČNR projednávat vládní návrh kompetenčního zákona, který mimo jiné chce tuto pravomoc (odborně: výkon státní správy v územním plánování a stavebním řádu) převést na české ministerstvo pro hospodářskou politiku a rozvoj. Jan Přikryl, náměstek z tohoto hospodářského ministerstva, naší redakci o územním plánování sdělil, že "zdůrazňování a vnucování jedné stránky (například ekologické) může znamenat podvázání přirozeného vývoje příslušného územního celku" a že životní prostředí je už dostatečně chráněno jinými zákony. V uplynulých desetiletích byl pro naši zemi osudný jeden typ (neúspěšného) hospodářského růstu. Výsledkem je devastace životního prostředí, ve kterém - například - naši lidé žijí v průměru o sedm let méně než obyvatelé na Západě. Teď tedy záleží na poslancích ČNR, zda odsouhlasí, aby tím, kdo bude jako poslední instance rozhodovat o budoucí podobě našeho území, bylo u nás právě hospodářské ministerstvo. 
news Taxikář před soud Brno (vin) - Z kuplířství a obchodování se ženami obžaloval brněnský prokurátor taxikáře J. B. (31), který měl od června 1991 do letošního dubna za 750 marek převážet mladé Češky do nočního baru Drie Angel v holandském Siebengewaldu, kde byly nuceny k prostituci. Je ve vazbě v Brně - Bohunicích, stejně jako majitel baru Holanďan Hubertus V. Jedna z obětí I. K. (23), zlákaná v ČSFR na inzerát jako kuchařka, utrpěla po zážitcích v baru podle lékařské zprávy paranoidní psychózu a po útěku skončila v psychiatrické léčebně v Kolíně nad Rýnem. Doznala se také M. K. (22) z Brna, která pro Hubertuse V. zajišťovala nábor děvčat. 
program televize 8.00 Trh, obchod, finance 8.30 Události, komentáře 9.00 Minuty dne 9.05 Kupónová privatizace 9.15 Dům na hranici 14.40 Minuty dne 14.45 Zóna D 15.25 Z očí do očí (Václav Havel - Antonín Přidal) 16.15 Klíč 17.10 Janaray Hard Show 17.50 Jeho manželka 20.00 Komorní koncert z Rudolfina 21.35 Imago 22.15 Události, komentáře 22.50 Screensport 23.35 Zprávy 9.00 TVŠ 9.20 Pohár za první poločas 10.20 Prodaná nevěsta (záznam představení divadla Drak) 11.10 Šach mat Přestávka od 11.45 do 14.25 15.50 Bienvenue en France 16.20 WAS? 16.30 Zprávy ČTV 16.35 Vega 17.35 Zajímavosti z BVV 18.55 Jednou jeden policajt (4.) 19.55 Tisíc nebo risk...?! 20.05 Šach mat 20.40 Z české politické scény 22.05 Filmový klub ČTV 7.55 Každá sudá 8.30 BBC Breakfast News 16.00 Život ve vesmíru 16.30 TENA 17.00 Paříž - Peking 17.30 Newsfile, jazykový klub 20.05 Riviéra (45.) 20.35 Fotbal revue 21.00 Slečinky z Rochefortu 23.00 Charlie Talk Show 1.00 Zpravodajství CNN 2.00 Noční proud MCM 
news Tádžikistán chce mírové síly SNS VÝZVA K ZASTAVENÍ BOJŮ A KRVEPROLÉVÁNÍ DO ČTYŘ DNŮ Dušanbe - K zastavení bojů a krveprolití do čtyř dnů vyzval znepřátelené tábory v Tádžikistánu předseda parlamentu a úřadující prezident Akbar Iskandarov. V prohlášení Iskandarov uvedl, že ti, kdo se nepodřídí, budou vyhlášeni za "zrádce lidu", bude proti nim nasazena síla, budou odzbrojeni a podle zákona potrestáni. Předseda parlamentu vydal výzvu k lidu poté, kdy se neklid z jihu země přenesl i do hlavního města. Přes nedávné příměří se v jižní části Tádžikistánu stále vedou boje mezi stoupenci bývalého prezidenta Rachmana Nabijeva a jeho odpůrci. V posledních dnech jim padlo za oběť opět mnoho lidí. Nejkritičtější situace vládne kolem města Kurgan-Ťube. Tádžický ministr zahraničí Chudojberdy Chaliknazarov hodlá na 47. zasedání Valného shromáždění OSN navrhnout, aby byly na tádžické území přesunuty mírové síly pod vlajkou OSN. Tyto oddíly by však tvořily výhradně jednotky ozbrojených sil Společenství nezávislých států (SNS). Oznámila to včera agentura RIA. O povolání mírových sborů SNS usiloval těsně před vynucenou demisí i bývalý tádžický prezident Rachman Nabijev. Opozice tehdy jeho snahu odmítla jako zradu národních zájmů. 
news Francie těsně pro Evropu Paříž - Pro maastrichtskou smlouvu o Evropské unii hlasovalo podle konečných výsledků 51.05 procenta voličů. Oznámilo to včera francouzské ministerstvo vnitra. Maastricht podpořilo celkem 13172710 voličů, proti bylo 12632816. Volební účast činila 69.68 procenta. Konečné výsledky byly oznámeny po sečtení hlasů v zámořských územích a departementech Francie, kde se volební účast pohybovala kolem 25 procent. V reakci na nedělní vítězství stoupenců Maastrichtu v referendu prezident Francois Mitterrand v krátkém televizním vystoupení prohlásil, že Francie si 20. září nejen zajistila budoucnost, posílila bezpečnost a upevnila mír v těžce zkoušené části světa, ale zároveň dokázala, že je stále schopna inspirovat Evropu. Zdůraznil, že výsledek hlasování zavazuje celou Francii, neboť, jak dodal, z vítězství nevyšel žádný Francouz ani jako vítěz, ani jako poražený, ať hlasoval jakkoliv. Reakci dalších politických představitelů určoval jejich postoj v předreferendové kampani: stoupenci Maastrichtu, ať už z vládního nebo opozičního tábora, se v podstatě shodli v názoru, že Francie v neděli vykročila do budoucnosti správným směrem, odpůrci zastávali opačný názor a ve svých komentářích zdůrazňovali hubenost vítězství hlasů "ano". Vítězství stoupenců těsnějšího propojení Evropy ve francouzském referendu o maastrichtské smlouvě o Evropské unii bylo v bruselském sídle ES přijato s očividným uspokojením, nikoliv však euforií. Jednoznačný závěr je, že evropská konstrukce může pokračovat. Britský premiér John Major, který v současné době předsedá Evropskému společenství, v neděli svolal na začátek října summit vedoucích představitelů evropské Dvanáctky. Mimořádný summit ES se bude konat pravděpodobně 16. října v Londýně. Oznámil to včera v New Yorku mluvčí britské delegace na zasedání ministrů zahraničí zemí ES. Ministři financí Evropského společenství a guvernéři centrálních bank uvítali v noci na včerejšek ve Washingtonu výsledek francouzského referenda o maastrichtské smlouvě a vyjádřili podporu Evropskému směnnému mechanismu (ERM), který je uplatňován v rámci Evropského měnového systému (EMS). 
news Estonci volili prezidenta ESTONSKO: Estonci volili prezidenta Tallin - V nedělních prezidentských volbách v Estonsku nedostal ani jeden ze čtyř kandidátů více než 50 procent hlasů. O prvním estonském prezidentovi rozhodne tedy parlament mezi dvěma nejúspěšnějšími, dosavadním předsedou parlamentu Arnoldem Rüütelem ( 42.67 procenta odevzdaných hlasů) a Lennartem Merim ( 28.77 procenta). Voleb se zúčastnilo celkem 457000 lidí, což je 67.5 procenta oprávněných voličů. 
news Takto včera zhodnotil situaci evropských měn americký list International Herald Tribune. Marka sílí a Evropský měnový systém zůstává ohrožen, přesto (či snad právě proto), že italský premiér Giuliano Amato slibuje, že se lira do něj brzy vrátí. Omezená vnitřní směnitelnost patrně způsobila, že na obrázku chybí malá rybička chystající se k nevídanému manévru - rozdělení na dva pulce. Jmenuje se československá koruna. 
review Vzpomínky na budoucnost DVĚ DISTRIBUČNÍ PREMIÉRY SCI-FI FILMŮ Filmaři neradi lokalizují své příběhy do vzdálenější budoucnosti. Má to své důvody, především finanční, není také třeba kalkulovat s odlišnými zvyklostmi a společenskými rituály: láska, rodina a mravní kodexy se nemění, jen technika pokročila. Magickou roli přitom hraje letopočet 2000. Vše za ním je už 21. století, a tedy daleká budoucnost. Proto se Terminátor 2 pohybuje po Pescaderu roku 2029, Blade Runner je lokalizován do roku 2019, Zlomek sekundy se odehrává v roce 2008 a Šílený Max či Robocop mají v předznamenání formulku "za několik let", případně "v blízké budoucnosti"... Ani Murphyho FREEJACK není výjimkou. Tvůrce předlohy jej v roce 1959 umístil do New Yorku do r. 2000. Pro nás se ovšem lhůta komicky zkrátila... V podstatě jde o vzpouru mladého sportovce (Emilio Estevez), určeného k omlazení milionáře v 21. století. Při transportu však takzvaný "freejack" uprchne, což umožňuje rozehrát obligátní honičky v podivných, zchátralých "nolands" New Yorku budoucnosti. Herecky stojí za zmínku jen rocková hvězda Mike Jagger v roli hlavního pronásledovatele, zabijáka Vacendaka a Anthony Hopkins coby zadavatel celé akce. O líbezném, leč prázdném obličeji hlavního hrdiny raději nemluvit. Jako řemeslná americká práce ale Freejack obstojí, přinejmenším díky preciznímu počítačovému finále. Sci-fi druhé aneb po britsku: Londýn roku 2008 se koupe v mlze, přívalech vod a krysách. Navíc se objevuje jakási zpropadená astrologická konjunkce - a na zem přichází Netvor, vyslanec Satanův. Londýňanům rve srdce, kreslí jejich krví magické obrazce na zeď a astmatickým funěním děsí diváky dalšího thrilleru v našich kinech: ZLOMKU SEKUNDY režiséra Tonyho Maylama. Z hlediska žánru opravdu zpotvořenina: polohoror, polokrimi, trochu "lízlé" ekologií, katastrofickými filmy, okultismem... Rutger Hauer jako "polda" s postavou Arnolda Schwarzeneggera slouží pouze k tomu, aby s vzorně umytými vlasy a hladkou tvářičkou putoval zavšiveným podkrovím, lehal si doprostřed krví zbrocených záchodků, popřípadě navštěvoval policejní márnice a jiná veselá místa. Ještě "zajímavější" je netvor: tři metry vysoký, silně dýchavičný, později zkroušený a unavený, lebedící si v symbolech a mystice... Neříkám, že se nelze bát. Koupelnová scéna z Psycho se příliš vryla pod kůži všem režisérům, než aby nás na něco podobného kdykoli "neutáhli". Kdo zbožňuje kanonádu, kožené oděvy a motocykly, také si přijde na své. A ostatní naučí Zlomek sekundy s klidem přihlížet výjevům, z nichž by i Čachtické paní naskakovala husí kůže. 
news Vodka v laboratoři Praha (sob) - Stopy látky BHT, objevené včera pracovníky Ústavu chemie a analýzy potravin ve vzorku vodky Stoličnaja, potvrzují domněnku, že ke kontaminaci mohlo dojít při použití nevhodných obalů. Stejně jako ftalát dibutylnatý, objevený minulý týden, přidává se diterc. butyl hydroxytoluen (BHT) do některých obalových materiálů z umělých hmot. Alkoholické nápoje s nimi nesmějí přijít do styku. "Pořád ale nejde o látku, která způsobuje, že závadná vodka páchne chemií," řekla nám o BHT vedoucí laboratoře Jana Hajšlová. "Identifikace nositele nežádoucí chuti a vůně může být otázkou dnů i týdnů. Zápach může způsobit i velmi nepatrná koncentrace například chlórfenolů. Při výzkumu spolupracujeme s centrální laboratoří České zemědělské a potravinářské inspekce." Látka BHT se kromě plastů přidává například do trvanlivých cukrářských výrobků a instantních polévek kvůli stabilizaci tuků. Pokud nepřekračuje povolené hygienické limity, není zdravotně závadná. Do vodky ale zásadně nepatří. Obsah BHT v ní nebyl dosud stanoven. Ruská vývozní firma Sojuzplodoimport, která má monopol na oficiální vývoz vodky Stoličnaja, včera sdělila, že závadná vodka zadržená v ČSFR s vinětami Stoličnaja nemůže pocházet z žádného z jejích závodů. "Do ČSFR jsme letos nevyvezli ani jedinou láhev," prohlásil Lev Batov, viceprezident firmy Sojuzplodoimport. Podle Batova jde buď o "čistý podvod na domácím trhu s využitím našich vinět, nebo byla vodka vyrobena bez povolení kdekoli". 
topic_interv Rozhodnou tajné volby S VLADIMÍREM DLOUHÝM O KONFLIKTU UVNITŘ ODA Vývoj uvnitř ODA, která spolu s ODS a KDU-ČSL tvoří významnou součást trojspolku vládní koalice, nabyl před zítřejší konferencí ODA na akceleraci. Ptali jsme se proto jednoho z protagonistů sporu - předsedy politického grémia ODA Vladimíra Dlouhého: Jak dalece pokládáte rozpory mezi místopředsedy Danielem Kroupou a Pavlem Bratinkou na jedné straně a vámi na straně druhé za osudové a nepřekonatelné? "To jsou nesmyslně silná slova. Veřejnost a především novináři by si už mohli zvyknout, že polemiky jsou v demokratické straně normálním jevem. Diskuse o politických základech ODA a jejím dalším směřování je navíc umocněna výsledkem voleb, které vůbec nepovažuji za úspěch. Nejde tedy o rozkol, ale o vyrovnání se s volebními výsledky. Součástí tohoto procesu by měla být i opatření vedoucí k pevnější organizaci strany i změny, jež by napomohly novému image ODA." Máte na mysli určité osoby, které by měly opustit nejvyšší vedení ODA? "Do budoucna lze například uvažovat o představách zúžit současné pětičlenné vedení na tři osoby. Mezi nimi by neměl chybět jakýsi 'generální tajemník', který bude plně zaměstnancem ODA a bude odpovídat za organizační aparát strany. Jakékoliv personální změny i změny stanov však nemohou být výsledkem nějakých osobních přání, ale demokratických tajných voleb na našich konferencích. V současné době prožíváme situaci známou z jiných politických stran, které byly založeny především na přátelských vztazích. Rovněž ODA často veřejně proklamovala, že je stranou inteligentní, v níž probíhá diskuse a nekonečná výměna názorů. Ale přátelské vztahy na druhé straně znemožňují větší stranickou disciplínu. Je na čase si říci, co kdo skutečně umí, co dělat prostě nemůže a na jakém místě by byl pro ODA nejpřínosnější." Znamená to, že byste rád viděl ODA jako klasickou masovou stranu se vším všudy? "ODA se musí stát především stranou organizovanou s profesionálním aparátem a jasně definovanými vztahy ve vedení. Nemusíme být nutně stranou masovou, ale je třeba rozšířit počet členů tak, abychom byli přítomni nejen ve všech větších či menších městech, ale i v obcích. Prostě všude tam, kde se rozhoduje o výsledcích komunálních a parlamentních voleb." Objevily se zprávy, že chcete přeměnit pravicovou a konzervativní ODA ve stranu liberální s příklonem k politickému středu. "Ani já, ani nikdo jiný z představitelů ODA jsme o příklonu ke středu spektra nikdy nehovořili. Nejde o posun doleva či odchod od principů, z nichž ODA vychází coby strana pravicová. Jde především o návrat k autentickým hodnotám konzervatismu (a v tom je blízko klasickým liberálům), k aktivitě jedince, snižování úlohy státu, a to nejen v ekonomice ale i legislativě, územním členění a v dalších oblastech." Tento program se neliší od konzervativního programu ODS, která dominuje pravicové části spektra. Má vůbec vedle masové, dobře zorganizované ODS další pravicová strana šanci na přežití? "Dokážu si představit, že ODS, mající v rukou většinu mocenských institucí, se bude sama těžko bránit určitému stupni centralismu. A zde se právě otvírá vlastní politický prostor pro ODA, která by se měla profilovat jako moderní pravicová strana, usilující o skutečnou decentralizaci a další odbourávání státního aparátu." Myslíte si, že voliči budou schopni takovéto drobné nuance mezi vámi a ODS vůbec zaznamenat? "Pokud se tyto nuance - jak říkáte - projeví v konkrétních kauzách a činnosti ODA, tak postupně ano. Myslím, že ODA by měla šanci oslovit určitou část zemědělců, podnikatelů i dalších skupin zainteresovaných na tom, aby to stát myslel se snížením své role velmi, velmi vážně. Ale máte pravdu: chceme-li mít pevnou pozici jako strana demokratické pravice, musíme si především dlouhodobě vybudovat jasná stanoviska v konkrétních oblastech, kterým lidé rozumějí: nízké daně, malá ministerstva, decentralizace rozhodovacích pravomocí, větší samostatnost v rozhodování o rozpočtových prostředcích, skutečná podpora soukromníků a podobně. To mne vede k požadavku otevřít diskusi o širších programových a politických východiscích celé naší činnosti. Nejde vůbec o nějaký posun ke středu či doleva, ale o postup vpřed." Někteří vaši straničtí oponenti však naznačují, že byste osobně vůbec nebyl proti budoucímu spojení ODA s ODS. Mohl byste k tomu zaujmout stanovisko? "Jsem přesvědčen, že ODA musí existovat jako samostatná politická strana. Ale to především předpokládá přetvořit ji v silný subjekt, který bude mít šanci uspět ve volbách lépe než letos v červnu." Neobáváte se, že současné spory v ODA mohou vyústit v rozpad strany? "Něco takového není a nikdy nebylo mým cílem." Ptal se JIŘÍ LESCHTINA FOTO: MAFA - MICHAL RŮŽIČKA 
sport Pozoruhodná nominace ČEŠTÍ BIATLONISTÉ ZA SLOVENSKO? Také biatlon, jeden z našich nejúspěšnějších olympijských sportů, se ocitá na křižovatce. Je schválena nominace s vrcholem na únorovém MS v bulharském Borovci, jenže: v hnutí to po zasedání prezídia svazu 15. 9. vře. To proto, že schválený návrh slovenské části znevýhodňuje závodníky v ČR. Ačkoli je poměr reprezentantů všech kategorií nyní 21:11, byla přijata téměř parita. Při hlasování byl proti jediný zástupce z Čech (náčelník SVS-FMV v Jablonci Jaroslav Halík), dva se zdrželi hlasování a ostatní byli pro. Halík: "Biatlon je rozdělen na letní a zimní, většina našich funkcionářů je letní, takže je to tolik nebolelo, žel nezasáhl ani předseda svazu Zdeněk Vojtíšek, asi si nechtěl pálit prsty." Následek: při nominaci bude mít přednost třebas sedmý závodník ze Slovenska před lepším pátým z Čech. V Dukle Banská Bystrica jsou závodníci z Čech a Moravy, kteří se museli vyjádřit, zda budou startovat za Slovensko, nebo se vrátí "domů". Nosková už odmítla podepsat, vrací se a v reprezentaci nebude, Sládek a Kotraba z Karlovarska zřejmě podepíší, neboť už byli slovenskou stranou nahlášeni do reprezentace. Ta má dnes poměr mezi ČR a SR u mužů 5:3, u žen a juniorek 6:2, u juniorů 4:4. Nové dělení se týká i trenérů. Například trenér Janoušek, který vychoval Adamičkovou, už není asistentem trenéra mužů Vejnara ani Šimůnek trenéra žen Řezáče. Oba musí ustoupit asistentům ze Slovenska. Trenéři Vejnar a Řezáč se mají do konce týdne vyjádřit, zda za těchto podmínek ve funkcích setrvají. 
sport Sochy ze sklepa do muzea VÍTĚZ ZÁVODU MÍRU 1949 JAN VESELÝ ŠOKOVÁN ZE SOUČASNÝCH PENĚZ V CYKLISTICE "Když tohle slyším, tak je to pro mne šok a bolí mě z toho nohy," řekl nám Jan Veselý (69), jeden z nejslavnějších našich cyklistů všech dob, po tiskové konferenci Velké ceny Krkonoš. Vítěz Závodu míru 1949 se tam jako čestný host dozvěděl o prémiích pro současné cyklisty, které za dva trutnovské dny činily celkem 120000 Kčs. "Já to nevyhrál za svých šestnáct let závodění, já totiž žádné peníze nikdy nedostával. Za různé prémie a etapová vítězství jsem ovšem měl tolik aktovek a necesérů, že bych je mohl prodávat. Také nějaké ty tepláky jsem vyhrál," vzpomněl Veselý. "Na jednu stovku si ale přece jen dobře pamatuji. To když se jel hned po válce tradiční závod Český Brod - Praha o putovní pohár, do něhož byla vyryta mnohá slavná jména naší cyklistiky. A Konárek by tenkrát mohl získat ten pohár potřetí a byl by jeho. A tak mě požádal, abych ho nechal vyhrát, a když se tak stalo, dal mi stokorunu." Z některých věcných cen byl Veselý někdy až zoufalý. Na závěr jednoho ročníku Závodu míru dostal motocykl Sokol 125. "Jenže to byla taková mrcha, ne a ne hodit jiskru, tak jsem se jí brzy zbavil." Co ale čert nechtěl, na konci dalšího ročníku opět na pódiu Sokol 125. "Požádal jsem tenkrát jednoho z našich funkcionářů, zda bych nemohl dostat za tuhle motorku třeba tři metry látky. To prý nejde, řekl mi. Naštěstí Sokola ode mne někdo koupil ještě na pódiu." Mezi věcnými cenami, které Veselý získal, zaujímaly čestné místo tři sochy. "Byl to bizon, nějakej kovář a také ta žena, symbol Varšavy. Uložil jsem je všechny do sklepa a jsou to čtyři roky, co jsem je prodal do jednoho muzea. Chtěli ode mne také žlutý trikot vítěze. Byl už prožraný moly, měl jsem ho v garáži a občas jsem si do něho utíral ruce. Vypral jsem ho, vyspravil a je v muzeu." Veselý jezdil na zadním kole se čtyřkolečkem a vpředu měl až později dvoupřevodník, který mu na kolo namontovali ve Švýcarsku. Ale už za těchto časů poznal doping. "Někteří cizinci, kteří viseli v pelotonu jako mrtvoly, si patnáct kilometrů před cílem sáhli do kapsičky a najednou ožili. Takže jsem s nimi ve spurtech míval někdy dost práce." Slavný cyklista, stále plný energie a životní pohody, se ve svém sportu už neangažuje. Žije ze skromného důchodu a dvakrát týdně si přivydělává ve vrátnici Geoindustrie. "To proto, abych měl na benzín," řekl. 
news Vydírání na druhý pokus komentáře Vydírání na druhý pokus Pozoruhodné okolnosti provázejí řízenou odstávku výroby, která by v plzeňské Škodovce měla začít v pondělí příštího týdne. První katastrofické zprávy pronikly do vybraných sdělovacích prostředků minulou středu večer, takže ve čtvrtek odpoledne, kdy finanční krizi strojírenského gigantu měl jeho management oficiálně ohlásit na plzeňské tiskové konferenci, už byla atmosféra pořádně napjatá. Zda v pozadí stál šikovný režisér, těžko tvrdit. Rozhodně jen málokdo v republice tou dobou nevěděl, že se v Plzni něco "velkého" děje. Nejvyšší představitelé a. s. Škoda, koncern, Plzeň, však překvapili: ještě ve čtvrtek 17. září odpoledne ani v hrubých rysech před novináři nedokázali odhadnout, kolika lidí a jak se už od 28. září odstávka výroby dotkne, neměli přehled o škodovácích, kteří se se svými pracovišti rozloučí definitivně. "Situace je drsná," řekl mj. Ladislav Novotný, první muž gigantu s více než 29000 zaměstnanci. Nikdo z vedení se rovněž oficiálně neohradil proti publikovaným předpokladům, že zastavení výroby postihne větší část závodů, dokonce ani proti spekulacím, co by pro Plzeň a pro republiku znamenalo propuštění současných pracujících. Ze skutečnosti, že problémy z úvěrového zatížení a z dluhů za lokomotivy pro ČSD nespadly z nebe ze dne na den, se v daných souvislostech nedala nevyvodit myšlenka, že náhlou a nekonkrétní hrozbou škodováci vydírají vládu. Pondělí tohoto týdne přineslo další překvapení: z koncernového oddělení vztahů k veřejnosti jsme se oficiálně dozvěděli, že "v říjnu jsou bez vážnějších omezení schopny fungovat prakticky všechny závody". Pravda, přišla první konkrétní čísla: odstávka výroby zasáhne 2200 pracovníků a dalších zhruba 1300 lidí v říjnu ukončí pracovní poměr. Takže už ne většina závodů, už ne většina zaměstnanců. Zarážející byl i fakt, že mnozí z těch, kteří už v pondělí mají zůstat doma, o tom ještě předevčírem nevěděli. Do toho všeho z vedení Škody pronikla nová písnička: tam, kde je koncern dnes, byl už před volbami, ale v obavách o jejich výsledek se s kolapsem posečkalo... Nikdo jistě nepochybuje o tom, že plzeňský strojírenský komplex se zmítá v potížích vpravdě obrovských. Ovšem nejčerstvější verze svědčí spíš o vydírání na druhý pokus než o chuti problémy opravdu řešit. 
news První majitelé tavrijí Mladá Boleslav (sch) - Prvním majitelem vozu značky Tavrija v Československu se včera stal Antonín Bouma ze Sedlčan. Od pondělí začne firma Tusakko prodávat vozy z první zásilky postupně ve 14 místech po celé republice. K prvním dvěma stům došlým vozům má přibýt v nejbližších dnech dalších dvě stě. Zatím výrobce potvrdil dodávku tisíce aut. Do konce letošního roku by jich pak firma Tusakko chtěla prodat 1500. "V současné době máme zaregistrováno už 4000 zájemců," řekl včera vedoucí prodejny Miloš Kopecký, "je mezi nimi řada invalidních občanů, jejich objednávky chceme vyřizovat přednostně." Do Československa byly dovezeny už i potřebné náhradní díly. V dalších dodávkách vozů výrobce slíbil dodat automobil i v jiných barvách. Zatím jsou všechny pouze bílé. V mateřském závodě v Záporoží vyrábí nyní 150000 tavrijí ročně. Perspektivně mají zájem dosáhnout roční produkce až 300000 vozů. Vyvážejí se i do Francie, Řecka, Jugoslávie, Polska a Bulharska. 
news Hrdost dětí z vesniček Sedm dětí ve věku od tří měsíců do devíti let čeká od začátku září v SOS vesničce v Karlových Varech-Dubí na nastěhování do jednoho z dvanácti místních domků. Dokud dům neopraví, musí čekat v ubytovně. Rekonstrukce celé vesničky probíhá už od loňska. Stavební firmy si ale dávají na čas. Domek, na který čeká nová rodina, už měl být opraven začátkem léta. Když koncem 60. let budovalo Sdružení SOS dětských vesniček v Karlových Varech první komplex dvanácti domků u nás, vyšla celá stavba asi na tři milióny korun. Dnes rekonstrukce jednoho domu stojí takřka milión. Opravu si hradí samo Sdružení, které po nucené odmlce v polovině 70. let obnovilo činnost v roce 1990. "Čím rychleji bude rekonstrukce u konce, tím dříve se budeme moci plně věnovat dětem," říká Jiří Plachý, vedoucí karlovarské vesničky, kde nyní žije více než padesát dětí. "Loni v srpnu jsme se sice vrátili od Okresního ústavu sociální péče pod Sdružení SOS dětských vesniček, musíme se ale vyrovnávat s řadou chyb a břemen minulosti," pokračuje Jiří Plachý. Jedním problémem je například přítomnost několika manželských párů ve vesničce, které vedle svých dětí vychovávají i děti opuštěné. Podle jedné ze zásad skupinové pěstounské péče, s jejíž myšlenkou přišel poprvé rakouský doktor Hermann Gmeiner, je pro tuto formu náhradní rodinné péče vhodnější jedna matka-pěstounka a její pomocníci. Zkušenosti ze zahraničí (dětské vesničky existují ve více než 80 zemích světa) dávají rakouskému lékaři za pravdu. "Manželé necítí tolik potřebu soudržnosti s ostatními, oni jsou samostatný harmonický celek. Chápou ale, že by z vesničky měli odejít," říká Jiří Plachý. Sdružení hledá vhodné prostorné byty nebo parcely na stavbu rodinných domků pro tyto manžele s dětmi. Stát, který v 70. letech sebral sdružení výchovu dětí ve vesničce, se o pár let později nedokázal postarat o matky-pěstounky, které mezitím dosáhly důchodového věku, protože jim nedal byty. V Karlových Varech dostalo nyní sdružení zpátky svou vilu, kam se již odstěhovaly dvě matky. Na odchodu jsou další čtyři důchodkyně. V rekonstrukci je rovněž ubytovna pro dospívající kluky z vesničky, kde mohou například po vojně najít azyl, než se úplně osamostatní. Novou matkou v karlovarské vesničce je od léta Jarmila Paříková, která se sedmi dětmi čeká na dokončení opravy domku. Prošla speciálním kursem, který pro vybrané zájemkyně organizuje Sdružení SOS dětských vesniček. "Proč jsem se rozhodla stát se pěstounkou? Měla jsem k tomu samozřejmě určité důvody, ale jsou to mé důvody a nechtěla bych o nich mluvit," vysvětluje. "Nedávno jsem se s dětmi vrátil z mezinárodního tábora dětských vesniček v Itálii," říká Jiří Plachý. "Poznal jsem, jak jsou ostatní země před námi, protože tam nebyla přerušena kontinuita. Mají daleko lépe propracovaný systém působení na děti, především v mimoškolní činnosti. Překvapila mě hrdost dětí z jiných států, že jsou dětmi z vesničky. K takovému stavu bychom se také rádi dostali." 
news Třetí muž země musel odstoupit KUBA - ALDANA: Třetí muž země musel odstoupit Havana - Jako upevňování osobní moci Fidela Castra a současně jako projev vnitřní krize režimu na Kubě je interpretováno sesazení hlavního ideologa Komunistické strany Kuby a člena jejího politického byra C. Aldany, odpovědného i za zahraniční politiku. Aldana byl zbaven funkce ředitele Oddělení revoluční orientace ÚV KS Kuby, odpovědného za ideologii, tisk, kulturu i mezinárodní vztahy. Aldana byl považován za třetího muže kubánské mocenské hierarchie po bratrech Castrových. 
news Země střední a východní Evropy do ES ve vzdálenější budoucnosti Londýn - Britské zájmy musí zůstat prvotní i při členství země v Evropském společenství, ale její rozhodování musí být součástí širšího evropského vývoje, prohlásil včera na mimořádném zasedání Dolní sněmovny britského parlamentu premiér John Major. Uvedl, že mimořádný summit nejvyšších představitelů ES se uskuteční 16. října v anglickém Birminghamu. Vyslovil se pro rozšíření evropské dvanáctky o skandinávské země a Rakousko a ve vzdálenější budoucnosti o země střední a východní Evropy. Potvrdil, že britský parlament se nevrátí k projednání maastrichtské smlouvy, dokud Dánsko, které ji v červnovém referendu odmítlo, nevyjasní svůj další postup. Vyloučil možnost britského referenda, které není v souladu s parlamentní tradicí země. Za hlavní principy hospodářské politiky konzervativní vlády označil nízkou inflaci, nízké daně, volný obchod a minimální státní zásahy. Z potíží libry a dalších západoevropských měn obvinil Major spekulanty na mezinárodních devizových burzách. 
person_interv Fotbalový král Pelé kritizuje korupci v Brazílii Vaše vlast prožívá největší korupční skandál v celé své historii. Prezident Fernando Color si údajně nahrabal do vlastní kapsy milióny a kvůli tomu pravděpodobně padne. Chcete se jako nejpopulárnější Brazilec stát jeho nástupcem? V Brazílii je příliš mnoho zkorumpovaných politiků. Naši politici neberou žádné ohledy na ostatní lidi. Jsou bohatí, ale tisíce Brazilců musí hladovět. A to v zemi, která má spoustu přírodního bohatství. To neberu. Co tedy chcete dělat? Bojuji veřejně, v televizi a ve svých projevech, proti prolhanosti našich politiků. Nebojím se nikoho. Já jsem si totiž své peníze vydělal poctivě, nikomu jsem je neukradl. Už třicet let bojuji za dobrou pověst Brazílie v zahraničí. Všude jsou dobří i špatní politici, ti brazilští jsou však téměř všichni špatní. Dokázal by to prezident Pelé dělat lépe? Přestože se to často tvrdí, já se nechci stát brazilským prezidentem. Neshoduje se to s mou životní filozofií. Brazilci by mne zvolili třeba hned, tím jsem si zcela jist. Chováte vůbec ještě naději, že by se chudoba, ekologické škody a korupce daly ještě ve vaší zemi překonat a napravit? Uznávám, že zemi, která má celá desetiletí vážné problémy, nelze změnit přes noc. Když jsem však před dvaceti lety vstřelil svůj tisící gól, věnoval jsem ho dětem ve slumech a vyzval jsem politiky, aby pro tyto děti ulice něco udělali. Dnes už jsou na světě děti oněch dětí, a žijí stále ještě ve slumech. Za dobu našeho rozhovoru zmizí ve vaší vlasti kus deštného pralesa o velikosti fotbalového hřiště. Jako "vyslance dobré vůle", jímž jste byl na ekologickém summitu v Riu, vás to jistě musí trápit a bolet. Summit v Riu se nekonal jen proto, aby se na něm diskutovalo o problému deštných pralesů. Šlo především o nejdůležitější živý organismus na této planetě a o jeho problémy - o člověka. Největším hříchem je přece skutečnost, že průmyslové státy stále bohatnou, zatímco rozvojové země stále chudnou. Zklamal vás americký prezident Bush, když na summitu v Riu řekl: "Musím bránit nejen životní prostředí, nýbrž i americká pracovní místa"? George Bush má jeden velký problém, a sice to, že je právě uprostřed předvolebního boje. Snad na něj vyvíjely nátlak průmyslové kruhy, aby nepodepisoval dohodu o ochraně životního prostředí. Jsem z toho smutný. Podle mého by se mělo napřed myslet na blaho všech lidí a teprve potom na politické cíle. Jmenujete se Edson Arantes do Nascimento, svět vás však zná jako Pelého. Vy o něm často mluvíte ve třetí osobě, jako kdyby šlo o někoho jiného. S kým tedy právě hovoříme, s Edsonem nebo s Pelém? Samozřejmě, že s Pelém. Toho zná každý - od Afriky až po Čínu. Pelé je proslulejší než Coca-Cola a papež. Edson jednou zemře, ale Pelé je nesmrtelný. Přináší sport nejnadanějšímu fotbalistovi všech dob ještě radost? Ó ano. Trénuji občas s týmem FC Santos, za který jsem dříve hrál a kde je dnes brankářem můj syn. Ještě jim stačím a často si mladé hráče dobírám: tak, jak kopete vy, bych mohl hrát celý život, to dokážu i v 51 letech. I dnes přihrávám lépe než dvacetiletí. Získal jste tři tituly mistra světa a sportovní slávu, máte úspěch i jako obchodník. Jsou ještě nějaké cíle, jichž byste chtěl dosáhnout? Jsem příliš mladý na to, abych žil se založenýma rukama. Mé nejmladší dceři je dvanáct let, potřebuje mne jako otce. Navíc chci toho ještě hodně udělat pro svou zemi. Narodí se ještě někdy fotbalista jako Pelé? Určitě ne, protože moji rodiče už zastavili výrobu. 
news Zákaz freonů do roku 1996 Praha (li) - Výroba, dovoz a užívání látek ničících ozón budou v České republice úplně zakázány od 1. ledna 1996. Již od počátku příštího roku bude zakázán dovoz výrobků, v nichž jsou tyto látky obsaženy. Dovoz sprejů obsahujících freony má skončit dnem nabytí účinnosti zákona, který včera přijal parlament. Nejškodlivější z látek způsobujících ozónovou díru, tzv. halony, budou zakázány od 1. ledna 1994. Pro zákon hlasovalo 141 poslanců z dvousetčlenné sněmovny. K zákazu je ČR vázána mezinárodními dohodami. Výrobky obsahující freony budou muset být zřetelně opatřeny textem "Výrobek obsahuje látky ničící ozónovou vrstvu Země". Výrobci nebo dovozci budou zatím povinni platit za každý kilogram látek ničících ozón 100 korun. Pokuta za porušení zákona činí 2500 až 500000 korun. Ministr průmyslu Dlouhý vyjádřil obavy z dopadu zákona na některé podniky. Řekl, že po zákazu freonů bude v republice kolem 250 tisíc neopravitelných chladniček v hodnotě kolem dvou a půl miliardy korun. Poslanec Pavel Seifer (LSU), jeden z předkladatelů zákona, se na rozdíl od ministra Dlouhého nedomnívá, že po zákazu freonů bude třeba vyřadit z domácností několik set tisíc ledniček a mrazicích boxů. Podobný názor jako poslanec mají i zástupci ministerstva životního prostředí. Podle Seifra tuto otázku vyřeší především linka na recyklaci freonů, která má být spuštěna v březnu 1994. Poslanec odhaduje, že zavedením náhradních médií do chladniček se jejich cena zvýší jen o asi 50 korun. Freonová náplň má cenu kolem 10 až 20 korun, konstatoval. 
news Liberec musí stavět nemocnici Liberec (ouš) - Liberecká nemocnice se ani při rekonstrukci nemůže stát moderním zdravotnickým zařízením. Vedení nemocnice proto prosazuje stavbu nového areálu na kraji města. Nemocnice totiž leží ve středu města, kde stavbě nových budov brání hustá bytová zástavba. Podle technického ředitele nemocnice Milana Trpišovského by nový areál s 800 lůžky stál zhruba na 1.5 miliardy korun, přibližně stejně by stálo vybavení. Zda se nemocnice bude stavět, záleží na dohodě mezi libereckou samosprávou a státní správou. Rozhodnutí by mělo padnout do roka. Městu patří v nemocnici 70 procent budov. V opuštěných starých budovách by se vzhledem k poloze v centru města dalo podnikat. Příjmy by pak přispěly k placení prací na nové nemocnici. Podle Milana Trpišovského by se stavba mohla dokončit během pěti let. 
news Český skot asi bude z Británie vrácen Praha (jš) - Skot dovezený do Velké Británie z Čech, u něhož britští veterináři zjistili stopy po očkování proti slintavce a kulhavce, bude s největší pravděpodobností převezen zpět do ČR. Potvrdil to včera ředitel Státní veterinární správy Antonín Kozák. Jedná se o 164 chovných kusů. Z Čech bylo do Británie od loňského září do letošního března dovezeno celkem 489 kusů. Vakcinování proti slintavce a kulhavce je v zemích ES zakázáno a čeští veterináři se dopustili chyby tím, že špatně vyplnili certifikáty exportovaných zvířat. Britští farmáři stáli po odhalení této chyby před volbou zvířata utratit, nebo vrátit do ČR. O navrácení rozhodly i výsledky laboratorního vyšetření krve všech dovezených kusů z ČR, které zaslal 24. června Antonínu Kozákovi ředitel veterinární služby ministerstva zemědělství Velké Británie K. C. Meldrum. Vyšlo z nich najevo, že 164 zvířat sice nese zbytky protilátek proti slintavce a kulhavce, nicméně nemocná nejsou a nelze tvrdit, že všechna byla proti slintavce a kulhavce skutečně očkována. Protilátky proti těmto nemocem mohla totiž získat i z mateřského mléka. Zvířata budou převezena na náklady společnosti Agtrosystém Praha, která je z ČR do Británie vyvezla. 
news Investiční banka snižuje úroky Praha (or) - Investiční banka snižuje od 12. července základní úrokovou sazbu o 0.4 procenta na 14.5 procenta ročně. Minimální roční úrok tak klesne u krátkodobých úvěrů na 13.9 procenta (z 15.4), střednědobých na 14.4 procenta (z 15.9) a dlouhodobých na 15.4 procenta (z 16.9). Sníží se rovněž úrokové sazby u vkladů se lhůtou splatnosti do jednoho roku v průměru o 1.5 procenta. Běžné účty budou nadále úročeny roční sazbou 2.5 až sedm procent. Sazba pro nejlepší klienty, tzv. prime rate, bude nadále činit 12.95 procenta. 
news Polsko nevylučuje devalvaci měny Varšava - Polská národní banka nevylučuje, že bude muset devalvovat měnu. Varšavský tisk včera citoval prezidentku centrálního peněžního ústavu Polska Hannu Gronkiewiczovou-Waltzovou, podle níž "je dnes nutné uvažovat o možnosti náhlé devalvace" zlotého. Ústřední banka takové opatření zatím ještě neplánuje, je však nutné "seznámit s tímto záměrem obyvatelstvo". Devalvace je nicméně až posledním krokem pro případ, že by se nepodařilo vylepšit obchodní bilanci se zahraničím, kde Polsko vykazuje schodek 1.18 miliardy dolaru. Kurs zlotého k dolaru byl v červnu přibližně 17000 ku jedné. 
review Vitoušova hra nálad Příznačně - ATMOS - nazvali své album kontrabasista Miroslav Vitouš a saxofonista Jan Garbarek. Je plné chvějivých nálad. Duo akustických nástrojů vytváří křehkou, intimní hudbu, vyvolávající pocit něčeho vzdáleného, mizejícího, k čemuž přispívají měkké tóny, ale také třeba použití orientální melodiky v Goddes. Je to hudba příjemná, bez temných spodních tónů, jak už bývá typické pro nahrávky firmy ECM, které u nás distribuuje Arta. Dobrý dojem trochu kazí skladby Direvision a Helikon, kde naráz zazní mohutný orchestr, přirozeně "nasamplovaný". Byť skladbám dodává dramatičnost, kterou jinak na desce nenajdeme, porušuje celkovou náladu. Kdyby oba protagonisté dokázali zůstat jen u akustických nástrojů, jejichž zvukové možnosti jsou také obrovské, bylo by album bez chyb. 
news Šéfem Úřadu vlády bude zřejmě exministr Němec Praha (rep, čtk) - Novým vedoucím Úřadu vlády bude zřejmě bývalý ministr státní kontroly Igor Němec (ODS). Premiér Václav Klaus včera řekl, že velmi horkým kandidátem na tuto funkci je právě exministr kontroly. Němec tedy pravděpodobně vystřídá ve funkci dosavadního šéfa vládního úřadu Jiřího Kováře, jehož odvolání doporučila výkonná rada ODS 1. července. Igor Němec je po zrušení ministerstva státní kontroly ministrem vlády bez portfeje. K případnému jmenování vedoucím Úřadu vlády se zatím odmítl vyjádřit. Podle Klause by tato funkce měla být vykonávána bez jakékoli další souvislosti na ministerský statut. Na náš dotaz, jak odůvodní návrh na odvolání šéfa Úřadu vlády, Václav Klaus řekl: "O důvodech není třeba příliš hovořit. Tato funkce je spojena s jistou mírou kredibility, a pokud je tato kredibilita poztrácena, je rozumné, aby ke změně došlo." Na otázku, zda počítá s Jiřím Kovářem do nějaké jiné funkce, odpověděl premiér záporně. 
sport Dostihy do K. Varů Karlovy Vary (šm) - Po čtyři následující neděle budou patřit dostihy Karlovým Varům. Hlavním dostihem zahajovací neděle je Cena Karlových Varů na 2000 metrů, kde mezi devíti startujícími koňmi najdeme i tříletky, kteří nedávno startovali v našem derby. Favoritem bude zřejmě Country Man s žokejem Šarinou, dobré vyhlídky mají i Neron (Smolík) a neustále se lepšící Vlastík (Fiala). Na programu je celkem sedm jízd včetně dostihu přes proutěné překážky a steeplechase na 3600 metrů. Začátek ve 14 hod. Naše mínění: I. Linco, Oria, Javellin. Contessa, Neplecha, Roxtri. 
collection ve zkratce Při národním plaveckém šampionátu v Santosu vytvořila brazilská štafeta světový rekord na trati 4 x 100 m (3: 13.97) volný způsob ve 25metrovém bazénu. Dvě prvenství vybojovali na juniorském ME v Istanbulu čeští reprezentanti. Kratochvíl vyhrál 200 m polohový závod časem 2: 7.27, Krásová byla nejrychlejší na dvojnásobné trati za 4: 55.62. Druhou etapu cyklistického závodu Porýním a Falcí vyhrál Francouz Herve před Lehmannem z Německa, který vede celkovou klasifikaci. Basketbalový tým NBA New Jersey Nets, jehož dres oblékal nedávno zesnulý Dražan Petrovič, zřídí nadaci pro chorvatské studenty. Nets chtějí pomoci nejschopnějším studentům k dosažení dobrých výsledků ve studiu i ve sportu. Příští ročník známého Londýnského maratónu v roce 1994 bude mít rekordní účast 36500 běžců a nový cíl před Buckinghamským palácem. Firma Xerox bude hlavním sponzorem ZOH 1994 v Lillehammeru a OH 1996 v Atlantě. Hlavní svátky světového sportu podpoří částkou 40 milionů dolarů. 
sport V Benfice má měsíc padesát dní FOTBALOVÝ KLUB TONE V DLUZÍCH Lisabon - Slavná Benfica tone v dluzích, jejichž výše je odhadována na 30 milionů dolarů, a hrozí jí výprodej hráčů a možná i krach. Klub se dostal do nesnází, když na jaře koupil z Atlétika Madrid Futreho za 6 milionů dolarů, ač měl v pokladně sotva na platy hráčům. "Měsíc v Benfice má 50 dní," prohlásil portugalský reprezentant Pacheco, když hovořil o příliš dlouhých intervalech mezi dvěma výplatami. Spolu se Sousou je odhodlán odejít ke konkurenčnímu Sportingu. Největší krizi se podařilo na chvíli zažehnat prodejem Futreho do Olympique Marseille. První splátka ve výši 2.79 milionu dolarů už dorazila, nad dalšími však visí otazník kvůli maléru v Olympique. Z přestupu Ukrajince Jurana do Newcastle United sešlo, neboť Angličané nebyli ochotni akceptovat jeho přehnané finanční požadavky. Fanoušci Benfiky vložili zatím na konto pro záchranu více než 120 tisíc dolarů - to je však jen kapka v moři. Předseda klubu Jorge Brito, bývalý bankéř a sběratel umění, však alespoň navenek zachovává klid. "K prvnímu podzimnímu zápasu Benfica nastoupí s jedenácti hráči a bude hrát o titul," řekl. 
news Sklo za dva miliony prý hodil do řeky Česká Lípa (ouš) - Šedesát kilogramů skleněných kamenů - šatonů za téměř dva miliony korun se vloni v dubnu ztratilo v továrně Preciosa v Jablonném v Podještědí. Zloděj nyní padl do rukou českolipských kriminalistů. V minulosti dvakrát soudně trestaný David Z. z Jablonce n. N. tvrdí, že vzácnou kořist vysypal do řeky. V továrně Preciosy měl 21letý David Z. za pomocníky dva své přibližně stejně staré známé. Jiřího Š. a Víta F. však policisté zatím nemohli vyslechnout. Mladíci jsou totiž ve vězení v Itálii. Za obchodování s drogami zde mají strávit dvacet let. Jejich komplici Davidovi Z. hrozí za krádeže doma v Čechách vězení pět až dvanáct let. V severních Čechách se kromě vloupání do Preciosy dopustil dalších tří krádeží v prodejnách a jedné v bytě. Dohromady tam získal kořist za 930 tisíc korun. 
caption Voleník (vlevo) a Peřich krátce po jmenování do funkcí 
news Cepl odmítl obvinění ze spolupráce s StB Praha (li, iv) - Parlament podpořil kandidaturu Vojtěcha Cepla na funkci ústavního soudce, přestože poslanec Jaroslav Vlček (LSU) nepřímo vyslovil domněnku, že Cepl spolupracoval se StB. Cepl byl veden jako kandidát tajné spolupráce, s StB však podle osvědčení nezávislé komise při ministerstvu vnitra vědomě nespolupracoval. StB se neúspěšně snažila Cepla získat ke spolupráci počátkem 70. let, poté ho evidovala jako nepřátelskou osobu. Vyplývá to ze záznamů, s nimiž poslance seznámil ministr vnitra Ruml. Vlček uvedl, že Cepl spolu s evidovaným spolupracovníkem StB Zdeňkem Masopustem zjišťovali v létě roku 1984, jaký kontakt udržuje Vlček se svým švagrem, soudcem v SRN. Cepl domněnky o své práci pro StB odmítá. Potvrdil, že s Masopustem trávil před devíti lety část dovolené. Setkali se tenkrát i s Vlčkovou rodinou. Cepl zvažuje, zda na Vlčka podá žalobu na ochranu osobnosti. Souhlas se jmenováním Cepla vyjádřilo 95 poslanců, opozice až na výjimky jeho kandidaturu nepodpořila. 
advice Léto v Kanadě - velmi drahá dovolená snů Ottawa - Niagarské vodopády, francouzské šansony a bistra v Quebeku, mrakodrapy Toronta a Montrealu a majestátní, drsná příroda klukovských snů. Velryby a medvědi. To je Kanada, druhá největší země světa, která každému turistovi může nabídnout dovolenou snů. Cestovat v Kanadě je celkem snadné, pro Čecha či Slováka však není jednoduché se tam dostat. Nikoli kvůli vzdálenosti, ale proto, že Kanada dává své obavy z přistěhovalectví náležitě znát: do Kanady je nutno si obstarat vízum, a to stojí nejen dost peněz, ale také dost času, opakované osobní návštěvy na kanadském velvyslanectví, a hlavně - zdaleka není zaručen úspěch. Podle oficiálního kanadského údaje bylo v roce 1991, posledním, za který jsou čísla k dispozici, 15 procent československých žádostí odmítnuto, zřejmě většinou z obavy před pokusem o nezákonné usídlení. Pokud nemáte pohotově půl milionu dolarů nebo nejste držitelem Nobelovy ceny, nemá nyní smysl o vystěhování do Kanady vůbec žádat: politické důvody pominuly a ekonomické mají miliony lidí naléhavější, takže zůstávají jen rodinné svazky. Kromě víza a letenky lze každému, i sebedobrodružnějšímu turistovi doporučit, aby před cestou do Kanady uzavřel zdravotní pojištění. Česká republika a Kanada nemají dohodu o lékařské pomoci občanům druhé země, a tak by se mohlo stát, že nebudete schopni zaplatit zdravotní náklady, které jsou v Kanadě dost vysoké. Nemocnice přitom často neposkytne pomoc, dokud nemá potvrzení o solventnosti. Běžná prohlídka při chřipce zdraží dovolenou o nějakých 40 až 50 dolarů, akutní slepé střevo o 15000 až 16000, infarkt se sedmidenním pobytem v nemocnici zhruba stejně. Pojištění prodávané Českou pojišťovnou pro cesty do zahraničí sice není tak bezproblémové, jak inzerují reklamní letáčky, a je nutno počítat s alespoň částečnou platbou, kterou pojišťovna později proplatí, ale je zřejmě jediným, které si český turista může dovolit. Tomu však, kdo se tím vším prodere, se Kanada otevírá jako javorový list. Ve všech hlavních turistických střediscích a na dálnicích před nimi jsou informační kanceláře, vždy hojně zásobené mapami, letáky, dobrými radami - vše zdarma. Vyplatí se do nich zajít, nechat si poradit s ubytováním i s programem, ale také si vzít malé knížečky s poukázkami na slevu na vstupném či na útratu v restauraci nebo hotelu. Zde lze také dostat formuláře pro zpětnou výplatu kanadských daní za některé nákupy při výjezdu ze země podobně jako v západoevropských státech. Pokud jde o ubytování, v létě lze doporučit velmi slušně vybavené kempy, kde tříčlenná rodina zaplatí za noc pod stanem deset až 15 dolarů. Motel přijde nejméně na dvojnásobek, podle oblasti a štěstí, hotel je zase dvakrát dražší než motel. Také ubytování typu "bed and breakfast", pokoj se snídaní v soukromí, patří k dražším - například na obou stranách Niagarských vodopádů se jeho cena pohybuje kolem 80 dolarů. Jídlo je předně zakázáno dovážet, ale pak nabízí Kanada obvyklou škálu - od "gumových", leč levných hamburgerů až po pohádkově lahodné a drahé večeře v luxusních restaurantech. Nejlevnější je pochopitelně stravovat se z nákupů v dobře zásobených supermarketech. I v kanadských městech jsou místa, kam se po setmění člověk obdařený normální dávkou pudu sebezáchovy nevypraví, a je dobře si je zjistit dotazem v informačních kancelářích či u majitele ubytovacího zařízení. Na rozdíl od USA však lze považovat střed hlavních měst - Ottawy, Toronta, Montrealu a Quebeku - za bezpečný, zejména pokud si dáte pozor na poberty. Mezi hlavními turistickými cíli je v Kanadě velmi slušné autobusové, vlakové či letecké spojení, ve městech je fungující moderní místní doprava. Jinak je však vzhledem k rozloze zřejmě nezbytné si půjčit vůz, což závisí pouze na penězích a na mezinárodním řidičském průkazu. Na rozdíl od USA jsou v Kanadě vidět stopaři. Jezdí se maximálně 110 km v hodině a nanejvýš ohleduplně, bez ťukání na čelo... Šťastnou cestu! 
news Readmisní dohoda podepsána mezi SR a Polskem Bratislava - Slovenský ministr zahraničních věcí Jozef Moravčík a jeho polský resortní protějšek Krzysztof Skubiszewski včera podepsali v Bratislavě readmisní dohodu o navracení uprchlíků. Jozef Moravčík řekl, že tato dohoda reaguje na nový azylový zákon přijatý v Německu. Dohoda umožní, aby uprchlíci vrácení z Německa do Polska byli odesláni na Slovensko, pokud odtud do Polska přišli. K dotazu, zda se nebudou uprchlíci shromažďovat na území Slovenska, J. Moravčík uvedl, že by brzy měla být podepsána readmisní dohoda s Ukrajinou, a vyjádřil přesvědčení, že se podaří stejnou dohodu podepsat i s Maďarskem. 
person_interv Skupina Waltari: Jsme přece Finové Po vynikajícím, zcela vyprodaném koncertu finské rockové skupiny Waltari minulý týden v pražském klubu U Zoufalců jsme se jejích členů zeptali, jaká je souvislost mezi slavným prozaikem a jménem kapely: "Žádná, Waltari je celkem běžné finské jméno." Jste nějak ovlivněni finskou lidovou hudbou? "Jistě, do určité míry. Jsme přece Finové! Na svém druhém albu budeme mít jednu finskou lidovou píseň, ovšem ve vlastním aranžmá." Je pro finskou kapelu těžké prorazit? "Velice těžké, existuje obrovská konkurence. Ve Finsku navíc vadí, že zpíváme anglicky." 
sport Boxer u výslechu New York - Americký boxer Mercer, obviněný z pokusu o uplácení soupeře Fergusona, se podrobil výslechu. Žaloba jej viní, že 6. února nabídl Fergusonovi 100000 dolarů, jestliže jej nechá vyhrát. Případné vítězství by Mercera opravňovalo k souboji s mistrem světa Bowem. Zápas nakonec vyhrál Ferguson jasně na body. Hlavním důkazem žaloby je videozáznam, z něhož soudní znalec ovládající odečítání ze rtů rozpoznal, že Mercer v průběhu boje učinil soupeři zmíněnou nabídku. 
sport Suchánek šampiónem Owens Valley - Tomáš Suchánek z České republiky se stal mistrem světa v létání na rogalu v americkém Owens Valley. Obě další medaile v kategorii jednotlivců patří domácím Američanům - druhému Araiovi a třetímu Gipsonovi. V kalifornském prostředí se rogalisté USA prosadili v soutěži družstev, kterou vyhráli před Austrálií a Anglií. 
caption Místo tragické události, šipka ukazuje mrtvou podnikatelku 
news Dráha mohla vydělat miliardy za převoz vojenské techniky Praha - Na transportu sovětské techniky z bývalé NDR mohla v průběhu minulého roku železnice vydělat miliardy korun. Uvedl to pověřenec vlády pro transport ruských vojsk Jan Zenkl. Místo toho se podle něho budou muset nyní České dráhy spokojit pouze s několika miliony korun. Důvodem je opožděná reakce české strany. Přeprava ruské techniky - asi 1200 vojenských transportů - šla proto jinudy, zejména přes polskou železnici. Jak dále řekl Zenkl, situace se změnila až poté, co Klausův kabinet změnil přístup českých oficiálních míst a na rozdíl od někdejší Pithartovy vlády dal celé věci podporu. Ta vyústila v podpis mezivládní dohody (v prosinci minulého roku) s ruskou stranou o možnosti transportovat vojenskou techniku přes území ČR. Smlouva byla poprvé využita až ve čtvrtek (tedy asi po roce od začátku stěhování ruské armády), kdy přes naši republiku přejel hladce první transport tohoto druhu. Včera projel přes ČR druhý transport. Za každý tento vlak získají České dráhy 600 tisíc korun. J. Zenkl rovněž absolutně odmítl informace o problémech s převáženými vojsky. Jde pouze o přepravu vojenské techniky, nikoli vojáků, jejichž počet je redukován na nejnutnější doprovod. 
caption Tibet jako namalovaný: nahoře Jan Ceé (bicí), Petr Antoš (sólová kytara, zpěv), dole Jiří Sekerák (zpěv), Jiří Štefl (basová kytara) 
news V podnicích mírné obavy z devalvace Praha (eko, rep) - Sobotní devalvace slovenské koruny o deset procent může v České republice způsobit převis nabídky určitého zboží a snížit jeho domácí cenu. Uvedl to včera ministr průmyslu Vladimír Dlouhý. Neupřesnil však, u jakých komodit by mohl převis vzniknout. "Do této chvíle nevím víc, než jsem se dozvěděl ze sdělovacích prostředků a soukromými konzultacemi," uvedl ministr Dlouhý, který je také předsedou Rady celní unie existující mezi ČR a SR. "Je otázkou, jak se slovenská strana postaví k problému dovozní přirážky. Kumulace devalvace s přirážkou by znamenala zhoršení pozice českých exportérů na slovenském trhu takovým způsobem, že by to naši výrobci pocítili," dodal Dlouhý. Plánovaná přirážka a provedená devalvace slovenské koruny se mohou negativně promítnout např. do vývozu karlovarské Becherovky na Slovensko. Náš východní soused je největším zahraničním odběratelem likéru s měsíčním odběrem asi tisíc hektolitrů. Uvedl to šéf firmy Václav Lupínek. "Devalvace slovenské koruny je pro nás příznivá," uvedl naopak Zbyněk Plesar, ředitel výrobce nábytku TON Bystřice pod Hostýnem. Firma na Slovensko prakticky nevyváží, dováží však odsud značnou část dřevěné suroviny. "Pokud po devalvaci nebude hned následovat zvýšení cen, zlevnění dovážené suroviny jen uvítáme," řekl. Vývoz českého piva na Slovensko by neměl být ohrožen. Řekl to vedoucí vnitřního obchodu a. s. Pražské pivovary Jiří Kmínek. Tento výrobce zatím nezaznamenal žádné odhlašování objednávek. Zdroj, který si nepřeje být jmenován, uvedl, že export českého piva na Slovensko nebude pravděpodobně postižen ani po zavedení dovozní přirážky. Ta má údajně činit 19 procent a slovenští pivovarníci chtějí po jejím zavedení okamžitě zvýšit cenu svých piv o 25 procent, což by srovnalo podmínky. K žádnému výraznému poklesu odbytu směrem na Slovensko podle názoru ředitele ElektroPragy Hlinsko Jiřího Konečného po devalvaci nedojde. "V zájmu zachování trhu snížíme ceny o pět procent a očekáváme, že vláda také upraví současný kurs." Výše jízdného u autobusových linek mezi Českou a Slovenskou republikou zůstala i přes sobotní devalvaci stejná. Také železniční jízdné a ceny letenek zůstávají na stejné úrovni. Nezměnily se ani tranzitní poplatky u ropovodu z Ruska. "Poplatky jsou vyrovnávány přes clearing, devalvace se dotkne pouze slovenské strany," řekl ředitel společnosti Petrotrans Karel Fiedler. 
collection Z domova Vojáci nebudou smět na vycházky v civilu str. 3 Vražda pražské podnikatelky byla objednána za 600 tisíc korun str. 4 Ze světa V Somálsku bylo zabito několik zahraničních novinářů str. 8 Ekonomika Značka kvality Czech Made bude udělována na jeden rok str. 14 
news Běženci by přecházeli spíš přes jih Moravy Ostrava (pka) - Na severomoravské a slezské části česko-slovenské hranice je menší příliv případných uprchlíků než na jižní Moravě. Tyto údaje celníků potvrdili příslušníci cizinecké policie, kteří do služby na hranici nastoupili minulý týden. Podle náměstka krajského policejního ředitele pro cizineckou a pohraniční policii na severu Moravy podplukovníka Radima Pražáka je to dáno terénem i geografickou polohou. Cizinecká policie monitoruje především pohyb osobních vozidel občanů třetích zemí. "Cizinci, kteří přicházejí ze Slovenska na území České republiky, mohou přímo na hranici dostat do pasu razítko referátu cizinecké policie," uvedl Radim Pražák. "Mít toto razítko v pase by mělo být v jejich zájmu. Dá se totiž předpokládat, že postupně bude každý bez razítka s datem vstupu do České republiky považován za toho, kdo k nám přicestoval mimo oficiální hraniční přechod." Hůře než na silničních hraničních přechodech se dá kontrolovat pohyb mezi Českou republikou a Slovenskem ve vlacích. Ty stojí na hranici jen několik minut, během kterých cizinecká policie nebude schopna udělat případnou kontrolu osob. Dá se očekávat jednání mezi ministerstvy vnitra a dopravy o změně grafikonu osobní dopravy. "Opatření nejsou v žádném případě namířena proti českým či slovenským občanům. Naopak i v zájmu lidí žijících v pohraničí by mělo být, aby přes hranici nepřecházely ilegálně celé skupiny cizinců," řekl Radim Pražák. 
weather PŘEDPOVĚĎ NA DNEŠEK: Oblačno až skoro zataženo s přeháňkami, ojediněle bouřky. Nejnižší ranní teploty 9 až 5 st. C, nejvyšší odpolední 15 až 18 st. C. Teplota v 1000 m kolem 7 st. C. Západní až severozápadní vítr 3 až 6 m/s. STŘEDA A ČTVRTEK: Oblačno s přeháňkami, ojediněle i bouřkami, na frontě zataženo s deštěm. Nejnižší ranní teploty ve středu 10 až 6 st. C, ve čtvrtek 12 až 8 st. C, nejvyšší odpolední teploty 18 až 22 st. C. OZÓN: Koncentrace ozónu v ozónové vrstvě nad naším územím je 3.6 % nad dlouhodobým průměrem. SLUNCE: Erupční aktivita slabá, geomagnetické pole slabě porušené. Ve středu vychází Slunce v 05:06 a zapadá ve 21:05, Měsíc vychází ve středu v 00:43 a zapadá v 16:27 hodin letního času. REKORDY DNE: Nejvyšší teplota 33.0 st. C byla v roce 1834, nejnižší 9.0 st. C v roce 1907. Dlouhodobý teplotní normál -19.6 st. C. Počasí ve světě 
comment Zákon nejstarší řemeslo neodstraní Prostituce byla, je a bude. Pokusy vymýtit ji jsou odjakživa odsouzeny k nezdaru. Už z poněkud květnatého označení prodejné lásky jako nejstaršího řemesla je zřejmé, že je skoro stejně stará jako lidstvo samo. Prostitutky to samozřejmě v historii lidstva neměly vždy stejně krušné nebo stejně snadné. V mnoha dávnověkých civilizacích fungovaly jako vážené kněžky lásky, jiné kultury je naopak zavrhly a oficiálně jim určovaly místo na dně společnosti. Prostitutky přežily vše; přízeň i úklady krutých božstev, nevůli křesťanské církve i obojakou morálku komunistických diktátorů. Stávaly se spojenkyněmi řemeslných zločinců i poddajným nástrojem policie, včetně politické. Do 17. listopadu 1989 to v bývalém Československu neměly lehké, protože komunistický režim ukládal každému, tedy i prostitutkám, aby uzavřel řádný pracovní poměr, a občas kněžky lásky, které si nepořídily razítko do občanského průkazu, trestal jako příživnice. Na druhé straně jejich služeb hojně využíval, protože sexuálním radovánkám nepropadali jen prohnilí kapitalisté, ale také revolucionáři z muslimského světa. Prostitutky v Čechách tak za pomoci hotelových recepčních a taxíkářů přežily režim nevlídných starců, některé dokonce s dost slušným tuzexovým kontem. Po 17. listopadu ovšem jejich řemeslo prožívá skutečnou renesanci. Vodou na jejich mlýn je rozmach turistického ruchu a oslabení nebo naprostý nedostatek policejní represe. Prodejná láska prožívá skutečně zlaté časy, srovnatelné snad jen s pověstnou zlatou horečkou. Podle některých odhadů je jen v hlavním městě Praze 20000 až 40000 prostitutek. Nejsou to jen luxusní hetéry z mezinárodních hotelů a šlapky z Kotců, ale i dívky na telefonu a zaměstnankyně masážních a erotických salónů, kterých přibývá jako hub po dešti. Další tisíce prodejných kněžek lásky postávají na mezinárodních silnicích v západních a severních Čechách. Zákon na tyto problémy nepamatoval, právní řád České republiky vůbec nezná pojem prostituce, a tak se obce a města pod tlakem svých občanů snaží pomoci, jak umějí. První v řadě bylo město Dubí na Teplicku, do řetězu se zapojila i Praha, která také zakázala veřejné nabízení sexuálních služeb. Prostitutky jsou však v Perlové ulici, a dokonce i na Václavském náměstí, které se ministr vnitra Jan Ruml krátce po svém nástupu do funkce snažil vyčistit, stále. Málo platné, čeští policisté ještě nemají zkušenosti svých amerických kolegů, kteří dokážou vyčistit ulice, popřípadě i celé čtvrtě, pokud jim radnice uloží. Obsadí je takovou přesilou policistů, že nejen prostitutky, ale i překupníci drog raději odejdou, protože jim nestojí za to nechat si od poldů kazit kšefty. Z parlamentu před nedávnem vzešel pokus upravit, respektive zamezit prostituci. Setkal se většinou s odmítnutím, občas i s posměchem. Třebaže snaha zakázat veřejné domy je pravděpodobně zbytečná, protože zápas s nejstarším řemeslem je skutečně donkichotským bojem s větrnými mlýny, zaslouží si pozornost, protože jiná cesta, než je regulérní úprava prodejné lásky, v demokratické společnosti možná není. Prostituci je lepší regulovat, protože porazit ji nelze. Dokud je poptávka, bude i nabídka. I prostitutky se chovají tržně. 
news Rusko, Ukrajina a Bělorusko chtějí hospodářskou unii Moskva - Premiéři tří bývalých republik Sovětského svazu - Ruska, Ukrajiny a Běloruska - podepsali prohlášení o hospodářské integraci. Předpokládají, že do 1. září letošního roku bude připravena smlouva "o prohloubení ekonomické integrace", ke které se budou moci připojit i další bývalé sovětské republiky a která bude v podstatě znamenat hospodářskou unii. Předsedové všech tří vlád zdůraznili, že zájmy Ruska, Běloruska a Ukrajiny vyžadují zachování jednotného hospodářského prostoru. Vyslovili se pro odstranění všech omezení ve vzájemných ekonomických a obchodních vztazích a pro vytvoření celní unie. Označili za nezbytné usilovat o integraci výroby, zahraničního obchodu a finančních a měnových vztahů. 
news Zápočty závazků a pohledávek skončily podle Dlouhého úspěšně Do operace se zapojilo 4952 podniků. "Přes deset miliard korun snížené platební neschopnosti představuje procento úspěšnosti 22.3 procenta ze 46.1 miliardy korun potvrzených závazků, což byl maximálně dosažitelný efekt."V SR činila úspěšnost 18.3 procenta. V ČR se do akce zapojilo 3297 podniků, to znamená téměř tři procenta ze 112 tisíc subjektů. Tyto firmy vložily do zápočtů závazky za 75 miliard korun. Z původně vyčleněných prostředků českým Fondem národního majetku ve výši jedné miliardy korun bylo pro uskutečnění operace použito 586 milionů korun. Efektivnost vložené koruny fondem ke skutečně započteným závazkům překročila o sedm haléřů minimální efektivnost stanovenou na 15 korun. 
news Zairský diktátor Mobutu znovu přitvrdil postup vůči opozici Je to neuvěřitelné, ale ani po téměř třech desítkách let despotického panování se nechce zairský prezident Mobutu Sese Seko vzdát svých výsadních a nedotknutelných pozic, zatímco politická a ekonomická situace v této zemi se dále radikálně zhoršuje. Nejčerstvější studie OSN o potravinovém deficitu v Africe řadí Zaire mezi státy, jakými jsou např. Rwanda a Súdán, kde celkový chaos a politická nestabilita dříve nebo později způsobí přebujelý a plošný hladomor. Prezident Mobutu pro svůj zatím poslední politický tah zvolil ještě razantnější postup než dříve. Svolal rozpuštěný parlament, kde má skalní příznivce, a bez ohledu na názory opozice a demokraticky zvoleného zákonodárného sboru jmenoval nového premiéra, který dostal za úkol sestavit vládu "národního usmíření". Demokraticky zvolená vláda a její premiér Etienne Tchisekedi byli tímto činem postaveni do bezprecedentní situace, kdy nemohli plnit své výkonné státní funkce, ač k nim získali legální mandát. Byl jim dokonce znemožněn přístup k finančním a civilně administrativním prostředkům po celé zemi. Sám Etienne Tchisekedi je ostře hlídán elitní prezidentskou gardou ve svém sídle. Zdá se navíc, že celá Afrika se ocitá na posledním místě v žebříčku zájmů dnešního světa. Kromě Zairu o tom svědčí i vývoj v Angole, kde byla nedávno oslabena mise OSN právě v době, kdy se Jonas Savimbi z UNITA pokusil vrhnout zemi do nového kola občanské války a lidského utrpení. Pokud jde o Zaire, ani tamní celostátní stávky organizované opoziční skupinou Jednota pro rozvoj a sociální pokrok, které dočasně ochromily život v zemi, ani opakované výzvy mezinárodního společenství tam nezastavily pokračující Mobutuovo pohrdání demokracií a pošlapávání lidských práv obyvatelů této země. Spíše to vypadá, že Mobutu chce nynější bezvýchodné situace využít k tomu, aby si vynutil přípravy nových voleb a osvědčenou cestou korupce a zastrašování dosáhl vystřídání kritického a nepohodlného parlamentu a s ním i umrtvení celé opozice. 
comment Mírové řešení bosenského konfliktu je v nedohlednu komentáře Mírové řešení bosenského konfliktu je v nedohlednu Diplomatická jednání o budoucnosti Bosny a Hercegoviny se nepohnula kupředu ani o píď. Zatímco reálná situace absolutně nenasvědčuje tomu, že by tento mezinárodním společenstvím uznaný stát mohl přežít válečnou vřavu, svět i jeden z účastníků konfliktu - sarajevská vláda reprezentující především bosenskou muslimskou komunitu - se tváří, jako by Bosna mohla ještě někdy existovat jako společný stát. Muslimové sice sveřepě hájí nedělitelnost Bosny a Hercegoviny, na druhé straně však i oni přijali v konfliktu velmi osvědčenou a účinnou metodu etnických čistek, když nemilosrdně vypuzují z centrálních oblastí Bosny obyvatelstvo chorvatské národnosti. Svoji vizi federativního uspořádání republiky, ve které by měly mít všechny tři národnosti, tedy Srbové, Chorvati i Muslimové, stejná práva, tím pochopitelně popírají. Také světoví politici nechtějí přiznat svou porážku a nehodlají akceptovat, že Bosna a Hercegovina je nenávratně etnicky rozdělena. Většina z nich přitom odmítá přiznat, že za tento stav nese spoluodpovědnost. A tak v podstatě jedinými, kdo sebe ani ostatní neblamují, jsou bosenští Srbové a Chorvaté, když se mezi sebou dohodli na zřízení tří etnických ministátů. Vezmeme-li v úvahu, že dnes dohromady ovládají přes 85 procent bosenského území, pak z toho vyplývá, že asi málokterá síla dokáže tento stav zvrátit. Svět se může donekonečna tvářit, že s tím nebude souhlasit, pokud se však neodváží k naplnění svých proklamací použít všech dostupných prostředků, nebude to mít naprosto žádný smysl. Bosna a Hercegovina prostě zůstane rozdělena, ať se to někomu líbí, či nikoli. Mezinárodní společenství tak bude, zdá se, nadále sklízet zkažené plody své předchozí nedůslednosti. Dobré řešení tu pro ně neexistuje. Buď bude trvat na celistvosti Bosny, a pak se ocitne v rozporu s realitou, nebo se vysloví pro rozdělení, a tím otevřeně podpoří precedens pro řešení krizí v jiných částech světa. Válčícím stranám za této nejasné situace nezbývá než válčit dál. Klid v Bosně nelze očekávat ještě hodně dlouho. 
news Francie nevylučuje opětné obnovení jaderných zkoušek Paříž - Francouzský ministr obrany Francois Léotard nevyloučil, že ještě před koncem tohoto roku by se Francie mohla vrátit k plnění svého jaderného programu. V rozhovoru pro agenturu AFP uvedl, že "formálně tomu nic nebrání a nic není vyloučeno". Z Léotardova postoje vyplynulo, že podle jeho názoru "by si měla Francie zachovat úplnou nezávislost v rozhodování, jak to ostatně dělala celých 35 let". V opačném případě by podle Léotarda bylo "velmi snadné dostat se do závislosti na jiné zemi". 
news Číslo týdne 20 Spojené státy americké budou subvencovat letošní vývoz potravin do České republiky ve výši dvacet milionů dolarů. Vývoz sóji bude dotován deseti miliony dolarů, pět milionů dolarů bude určeno pro nákup rýže a stejná částka bude poskytnuta pro vývoz bavlny. Tyto potraviny a bavlna se v České republice nepěstují, a tak jejich dovoz naše zemědělce neohrozí. Podle sdělení ministra zemědělství Luxe bylo ještě pro vývoz drůbeže určeno na americké straně dalších pět milionů dolarů, ale "ty jsou pro Českou republiku nepřijatelné", sdělil náš ministr. Americká strana potvrdila naši letošní vývozní kvótu sýrů ve výši 800 tun. Šest procent našeho loňského zemědělského vývozu z celkové částky vzájemného obchodu představoval chmel, další největší zájem byl o slad a pivo. 
topic_interv záhlaví: Osobní investice Kvalita znaleckých posudků kolísá Slovo padělek je strašák, který při investování do obrázků trápí i ostřílené sběratele. Vědí si s tím rady odborníci? Zašli jsme do Národní galerie za Petrem Hartmanem z Odboru správy sbírek a výstav. * Jste členem Komise pro výkup starožitností, která vykupuje cenná umělecká díla od starožitníků v rámci předkupního práva pro muzea a galerie. Tato komise tedy vlastně povoluje, které věci se dají do prodeje. Co když narazí na padělek? Upozorníme starožitníka, ale on není povinen náš názor respektovat. Proto také nezodpovídáme a nemůžeme zodpovídat za kvalitu a pravost věcí, které nabízí. Některá starožitnictví se s námi radí. Mají řadu obrazů vybavených posudky, které si dal udělat prodávající, ale kvalita těchto znaleckých posudků je velmi kolísavá. * Takže se může klidně stát, že člověk koupí obraz se znaleckým posudkem a bude to padělek. Ano. To nelze vyloučit. * Je možné odnést obrázek na posouzení do Národní galerie? Národní galerie to normálně neprovádí. Dělá to pouze v případě, kdy je jí obraz nabídnut k odkoupení, případně na vyžádání státních institucí. Pracovníci Národní galerie nemohou vystupovat jako soudní znalci. * Neexistuje tedy cesta jak spolehlivě zjistit, zda je dílo pravé? Metody používající rentgen a křemíkové lampy dokáží leccos identifikovat. Stáří obrazu se rozborem barev určí spolehlivě. Provádějí to restaurátoři, ale je to dost drahé. * Tak jako v jiných oborech podnikání jistě i v starožitnostech existují solidní a méně solidní firmy. Jak by mohl člověk poznat, že se ocitl v místě, kde může snadno narazit na falzifikáty? Varovat by ho mohlo například to, že má obchod nesmírně široký sortiment. Že prodává třeba bazarové věci, tedy partiovky. Takový podnik působí dojmem spíš jakéhosi vetešnictví, než solidního obchodu s uměleckými předměty. To je všechno otázka zkušeností. Sběratel, kterým se však člověk stává až po určité době, po úspěších i neúspěších, většinou dokáže tyto podniky rozlišit. Ale téměř každý sběratel někdy naletěl. * S čím ještě by měl být obeznámen člověk, který si chce koupit obrázek? Uvidí-li věc, která bude signovaná známým jménem, bylo by dobré si srovnat v publikaci, jako je třeba "Rukověť sběratele" od Augusty, způsob podpisu. Existují naprosto naivní padělky, kdy se tam prostě napíše Mánes a často to projde. Člověk musí být každopádně velice opatrný a pokud se sám nevyzná, poradit se s nějakým sběratelem, výtvarníkem či restaurátorem. * Zhodnoťte šance čtenáře přijít levně k unikátní věci. Pokud jde o staré umění, je malá naděje, že by objevil u starožitníka zapomenutý předmět. O tom se sice občas píše v novinách, ale ve skutečnosti tomu tak nebývá. Dnes je také mnohem menší šance, že by se něco zajímavého dalo objevit třeba na venkově, protože ten systematicky objíždí řada překupníků. 
news Neurologie prosí Dětská neurologie ve fakultní nemocnici v Praze je dosti vzácné specializované lékařské pracoviště. Léčí z celé ČR 2-15leté děti s poškozením mozku a míchy, vrozenými vývojovými anomáliemi, po mozkové obrně, s degenerací svalů, mozkovou obrnou a s epilepsií. Takové choroby se léčí dlouhodobě, často s pobytem na lůžkovém oddělení, léčba je spojena se školní výukou. Protože prostředí dětské neurologie není příliš radostné, usilují tamní lékaři o jeho vylepšení. K tomu založili konto v Komerční bance - Praha, č. 35-24035-021/0100, variabilní symbol 918026 a přivítají sponzorskou účast v jakékoli výši. 
topic_interv Rádce: Zákon a my Vyrovnání nákladů Od roku 1991 jsem vložil z úspor do podnikání 90000 korun, ale můj společník jen 9000 korun. I loni byla situace obdobná. Nyní chceme své podnikání ukončit, protože se ukazuje jako neperspektivní. Potřeboval bych vědět, jak mám od svého společníka vyžadovat vyrovnání nákladů na chod veřejné obchodní společnosti, případně jaký mám zvolit postup. K.L., Brno Konkrétní odpověď nemohu dát pro nedostatek informací. Obecně však mohu konstatovat, že obchodní zákoník v tzv. vnitřních poměrech společnosti odkazuje především na společenskou smlouvu, ve které by měla být tato problematika detailně upravena. V případě, že by společenská smlouva situaci neupravovala, je třeba věc posuzovat podle ustanovení obchodního zákoníku, v případě, že věc není upravena ani v této normě podle předpisů občanského práva a pokud nelze ani zde najít odpověď podle obchodních zvyklostí a v poslední řadě podle zásad, na kterých spočívá obchodní zákoník. Jestliže se vaše podnikání ukazuje jako neperspektivní, je jedna z možností, jak situaci řešit, dobrovolné zrušení společnosti. Tuto dohodu společníků o zrušení veřejné obchodní společnosti lze uzavřít v kterémkoliv stadiu trvání společnosti. Když se společníci nedohodnou o přeměně veřejné obchodní společnosti v jinou formu společnosti, nebo družstvo, sloučení nebo splynutí s jinou společností, nebo rozdělení na více společností, nemá společnost právního nástupce. V tomto případě pak musí následovat tzv. likvidace společnosti, kterou se rozumí vypořádání závazků společnosti s jejími věřiteli a pohledávek společnosti s jejími dlužníky. V tomto směru je nutné vědět, že veřejná obchodní společnost odpovídá za své závazky celým svým majetkem a zároveň společníci ručí společnosti za závazky společnosti rukou společnou a nerozdílnou. Z tohoto důvodu se může stát, že věřitel společnosti bude vyžadovat plnění buďto od společnosti, nebo od společníků (všech nebo některých) a nebo od společnosti i společníků současně. Postup likvidace je upraven v 70 obchodního zákoníku. Výsledkem likvidace je tzv. likvidační zůstatek, který může představovat jak hodnotu aktivní, tak hodnotu pasivní. O tento zůstatek se pak společníci veřejné obchodní společnosti dělí následujícím způsobem: * Nejprve se od celkového likvidačního zůstatku odečte souhrn všech vkladů, které splatili jednotliví společníci (každý ze společníků tedy dostane nazpátek především hodnotu svého vkladu). * Dále se zbytek likvidačního zůstatku rozdělí mezi společníky rovným dílem. Za předpokladu, že by snad likvidační zůstatek nestačil ani na vyplacení výše vkladů, vypočte se vzájemný poměr těchto vkladů a likvidační zůstatek se poté rozdělí mezi jednotlivé společníky podle takto stanoveného poměru. O pasíva se společníci dělí stejným způsobem. Chci zdůraznit, že podíl společníka na likvidačním zůstatku představuje dluh vůči společnosti. Tento režim vypořádání společníků, který je upraven v 92 obchodního zákoníku, má však pouze subsidiární povahu a podle odstavce 3 tohoto zákonného ustanovení může společenská smlouva upravit rozdělení likvidačního zůstatku také jinak. Přesnou odpověď je možné dát až po podrobném prostudování společenské smlouvy obchodní společnosti. Vymáhání výhry Ve společnosti podnikatelů jsme hráli karty o poměrně vysoké částky. Jeden z partnerů prohrál, ale slíbil, že mi dlužnou částku zaplatí. Když jsem na něm vymáhal peníze, tak mi řekl, že na ně nemám nárok. Má pravdu? Jak mám své peníze získat zpět? L.T., Karlovy Vary Této problematice je věnována hlava 18 občanského zákoníku v platném znění, kdy právní institut sázky a hry jsou upraveny v paragrafech 845 a 846. Podle těchto ustanovení je ve vašem případě výhra z karetní hry soudně nevymahatelná. To znamená, že se nemůžete dožadovat uspokojení svého práva na vyplacení výhry soudní cestou. Váš partner vám však může výhru vyplatit dobrovolně a tak na vaší straně nevznikne neoprávněné obohacení. Pro úplnost uvádím, že právní teorie řadí pohledávky z her, sázek a půjček na hru nebo sázku mezi tak zvané naturální obligace, které jsou velice blízké promlčeným pohledávkám. Podle ustanovení 846 občanského zákoníku toto pravidlo soudní nevymahatelnosti výše specifikovaných pohledávek neplatí, jde-li o výherní podnik, který provozuje stát, nebo který byl úředně povolen. Jan Radoň Odpovědi připravila Advokátní kancelář Vácha &amp; Malý, Olšanská 1a, 130 00 Praha 3 - Žižkov, tel.: (02) 691 93 33. 
comment Kuponová rovnice o jedné neznámé Telecom může na trhu cenných papírů patřit k vyhledávaným bonbónkům Akciová společnost SPT Telecom patří ve druhé vlně kupónové privatizace spíš k lahůdkám. S jakými základními parametry do ní vstupuje? Zdeněk Kubín Základní jmění Telecomu činí přes 23512 miliardy korun. Privatizační projekt určuje, že 70 % majetku patří Fondu národního majetku, 26 % jde na kupóny, 3 % na restituční a 1 % nadační investiční fond. Majoritní podíl si ponechává stát. Podle prohlášení vlády by tomu tak mělo být přinejmenším do roku 1995. Hospodaření Telecomu za rok 1993 není špatné: Výnosy činily přes 16 miliard korun, náklady byly přes 11 miliard. Zisk před zdaněním činí přes pět miliard korun. Zisk na investice Lze očekávat, že o ziskový podnik, který navíc působí ve strategické oblasti, bude zájem a na trhu cenných papírů bude po jeho akciích poptávka. Budoucí majitelé akcií Telecomu ale musí také počítat s tím, že podnik nehodlá po dobu pěti let vyplácet dividendy a veškerý zisk chce reinvestovat. Privatizační projekt také počítá s dalším kapitálem. Ke schválení tohoto zvýšení jsou potřebné dvě třetiny hlasů akcionářů - a ty stát díky svým 70 % akcií má. Majetkový podíl pak bude: 51 % Fond národního majetku, 19 % kupónoví akcionáři, 3 % restituční a nadační fondy, 27 % nový kapitál. Ten má hlavně uhradit rozvojový program společnosti, který má cíl přibližně do roku 2000 zdvojnásobit počet telefonních stanic a rozvinout telekomunikační sítě na bázi digitální technologie. To si vyžádá investice asi 130 miliard korun. Společnost tedy zřejmě bude potřebovat i půjčky od bank, v budoucnu se uvažuje i o vydání obligací. Co udělá vláda? S těmito faktory mohou budoucí akcionáři poměrně dobře kalkulovat. Jsou zde ale možné i některé spekulace. Především co udělá vláda. Ministr hospodářství ČR Karel Dyba se nijak netají tím, že je nakloněn vpustit do provozování telekomunikačních sítí volnou hospodářskou soutěž. Pak by mohla stejnou činnost provozovat ve vymezených částech telekomunikační sítě libovolná firma, která splní určené podmínky a bude dodržovat stanovená pravidla. Telecom má díky tzv. regulovanému monopolu možnost vnitřně přerozdělovat své prostředky. Stručně řečeno, soustředit větší množství investic potřebným směrem, ale i udržovat poměrně nízký udržovací poplatek za telefonní stanici. Zjednodušeně řečeno, zisk nepřinášejí poplatky za místní hovory bytových telefonních stanic, ale vytvářejí ho platby od těch, kteří mají velké množství hovorů, tedy podnikatelské subjekty, a poplatky za meziměstské a mezistátní hovory. Pokud začne telekomunikační síť vytvářet společnost bez technického zázemí, musí zákonitě vynaložit ne stamilionové, ale miliardové částky na investice. Přitom pokud bude působit jen v určitém regionu, může maximálně zlepšit kvalitu spojů jen tam. Taková společnost bude potřebovat dost peněz. Bude se proto logicky zaměřovat na klienty, kteří mají nejvíce hovorů, a to i meziměstských a mezinárodních. Zároveň lze počítat, že zvýší ceny jak za zřízení nové telefonní stanice, tak i měsíční udržovací poplatky a místní hovorné. Telecom by se pak mohl stát poskytovatelem telekomunikačních služeb "pro chudé" - pro domácnosti, jejichž bytové telefonní stanice takový zisk nepřinášejí. Ztratil by možnost sdružovat či přerozdělovat vnitřní zdroje, protože by v podstatě nebyly nebo by byly velice nízké. Zákonitě by pak i on musel zvýšit ceny. To by zřejmě mělo i vliv na jeho postavení na trhu cenných papírů. Na druhou stranu, i kdyby situace, kterou jsme rozebírali, nastala, mohou být akcie Telecomu na trhu cenných papírů dobře obchodovatelné. 
sport štoček: Zahraniční firmy a my Canstar První utkání v ledním hokeji sehráli údajně v roce 1879 studenti univerzity McGill v Montrealu. Není proto náhodou, že ve městě sídlí největší výrobce hokejových bruslí a výstroje na světě firma Canstar. Roční obrat společnosti se pohybuje kolem 180 milionů dolarů. Dynamický rozvoj firmy potvrzuje skutečnost, že v příštích dvou třech letech plánuje růst obratu až na 300 milionů dolarů. Snahou nového vedení je mj. urychlit cyklus vývoj - výroba z nynějších 18 na 12 měsíců. Hokejové a kolečkové brusle, hokejky a další výstroj jsou určeny zejména pro kanadský trh (asi 50 %) a americký trh (35 %). Zbytek připadá především na evropské země. V České republice jsme investovali deset milionů dolarů do výstavby závodu na výrobu bruslařských kompletů a hokejového vybavení , říká Pierre Boivin , nově jmenovaný ředitel Canstar (na snímku). Provoz závodu, který vyroste na zelené louce ve Žďáru nad Sázavou a bude zaměstnávat kolem 270 lidí, začne letos na podzim. Již nyní se však bruslařské komplety vyrábějí ve Žďáru v pronajatých prostorách. Jsou určeny zejména pro Skandinávii a západní Evropu. Perspektivně se počítá i s americkým trhem. Kontakt: Canstar Sport Inc., 5705, rue Ferrier, Suite 200, Ville Mont-Royal, Québec, Canada H4P 1N3, tel.:(001 514) 738 51 78. 
comment Klepači jsou v menšině Ze zkušeností poradenské společnosti: Finanční podmínky nehrají vždy prvořadou roli Jedna z činností akciové společnosti Amalthea je zaměřená na vyhledávání vhodných vedoucích pracovníků do manažerských funkcí v různých podnicích. V poslední době jsme v souvislosti s těmito aktivitami často tázáni na motivy, které vedou manažery ke změně povolání. Doprovodná je i další otázka: Zda finanční ohodnocení je nejdůležitějším faktorem, který ovlivňuje jejich rozhodování Při hledání odpovědí na tyto otázky se vracím ke zkušenostem uplynulého roku, kdy jsem měla možnost setkat se s desítkami lidí, kteří se rozhodli změnit své zaměstnání. Práce versus peníze Byly mezi nimi osobnosti nadané a výrazné, ale i nenápadné. Zcela zvláštní kategorii však tvořili "klepači". Jedná se o lidi, kteří v porevolučním období zbystřili zrak a sluch a v hlavě se jim usadila myšlenka, kterou tak často opakovali zahraniční návštěvníci: Vy Češi jste tak vzdělaní, inteligentní, šikovní..., ale tak málo průbojní, sebevědomí. Nezamysleli se nad detailem, že se to týká jen lidí, kteří mají co nabídnout, ale nevědí jak, neumějí se prodat. Došli zkrátka k závěru, že sebevědomí je cesta k úspěchu. A tak se nejméně jedenkrát měsíčně ozve velice rezolutní klepání na dveře, následuje dramatická pauza a pak již vchází On nebo Ona. Bez předchozího ohlášení, bez úvodu, bez zbytečných starostí o čas konzultanta, který by měl být vždy připraven využít nenadálé příležitosti, jež se mu v šedi běžného dne nabízí. A tak jsou zde. Většinou pěkně upravení, sebevědomí a odhodlaní vybojovat bitvu o svou kariéru. Čím mlhavější je jejich představa o práci, kterou by chtěli dělat, tím jasnější jsou jejich finanční požadavky. A většinou též vyšší - vždyť proč bychom se zbytečně podceňovali! A tak klepači klepou. Klepou sebevědomě, ale dutě. Připravených je více S radostí však musím konstatovat další, tentokrát milou tendenci. Mnoho lidí na sobě v posledních letech intenzivně pracovalo. Absolvovali řadu kurzů, seminářů i rozsáhlejší manažerská studia. Dá se říci, že každý manažer, hodný tohoto jména, rozšiřuje své vědomosti z oblasti ekonomiky a také - což je potěšitelné - z personálního řízení. Stále více vedoucích pracovníků si uvědomuje, že jejich podnik bude tak dobrý, jak dobří budou lidé, kteří v něm budou pracovat. Jestliže se ptáme, co vede manažery ke změně zaměstnání, shledáme, že stejně jako ostatní pracující zvažují výši finančního ohodnocení, obsah práce a pracovní podmínky. Dá se však říci, že stále větší počet kvalitních lidí klade hlavní důraz na perspektivu podniku, do kterého by nastoupili. Neptají se, zda finanční odměna dnes dosahuje nejvyšší hranice, kterou by mohli žádat, ale zajímají se o možnosti svého profesionálního růstu, o dlouhodobé cíle organizace a o cesty, které by k nim měly vést. Chtějí znát možnosti dalšího vzdělávání a vymezit prostor pro uplatnění vzdělání dosavadního. Nejschopnější lidé se také nejméně obávají přistoupit na nižší ohodnocení v rámci zkušební doby, protože věří, že obstojí. Mezi motivy se objevují i požadavky na tvůrčí charakter práce. Dokládá to i případ, kdy manažer pracující u zavedené zahraniční firmy působící v ČR, s poměrně vysokým platem, byl ochoten přejít k menší, začínající české firmě. A to za podstatně nižší mzdu. Motivací byla právě možnost tvůrčího, značně samostatného manažerského vedení, které v zahraniční firmě postrádal. Blanka Křemenáková Kontakt: Amalthea, a.s., Na Žertvách 24, 180 73 Praha 8, tel.: (02) 683 3589, FAX: (02) 683 6294. Text k foto: JEN ZAKLEPAT NESTAČÍ: Uchazeč o manažerskou funkci musí prokázat víc, než pouhé sebevědomí. 
description štoček: VELKÉ MALIČKOSTI Adresář navíc K zásilce nahraných kazet, objednaných pro naší mateřinku, jsme od lovosického vydavatelství B a B dostali ještě něco navíc. Hezkou propagační skládanku Městského úřadu v Lovosicích s reklamním adresářem podniků a podnikatelů působících na území města. Barevná obálka s fotografiemi Lovosic a orientačním plánem města má na přední straně bílé okénko. Po doplnění firemní adresou (samolepka, razítko) pak slouží různým firmám jako jejich vlastní propagační materiál. Další informace, například prospekty, je možné vkládat dovnitř ke zmíněnému adresáři. Tiskovinu v nákladu 5000 kusů vydalo město u příležitosti svého 850. výročí právě s pomocí firmy B a B. Publikace stála celkem 45000 korun. Podnikatelé, kteří jsou uvedeni v seznamu, zaplatili po 400 Kč. Kromě místa v adresáři získali pro své potřeby i část nákladu. Iniciátorem šťastného nápadu a z větší části i realizátorem bylo právě to "mé" vydavatelství. Podobnou propagační akci uskutečnilo také město Štětí. Myslím si, že by prospěla i dalším. Marta Petráková, Kruh Podnikatelské nápady zveřejněné v této rubrice odměňujeme vedle běžného honoráře i stokorunovou premií. Budou také jednou čtvrtletně zařazeny do slosování o 3000 korun. Vítáme nejen nápady, které jste uplatnili ve své podnikatelské praxi, ale i takové, s nimiž se čtenář - dopisovatel setkal jako spotřebitel. 
comment Proč nejsou nové předpisy Zemědělci, potravináři i hygienici jsou v nezáviděníhodné situaci. Čas od času totiž potřebují zjistit, jaké jsou platné limity té které cizorodé látky v těch kterých potravinách - a prakticky nemají možnost. Stále totiž platí zastaralá směrnice č. 50/1978 ve znění několika pozdějších předpisů, která je odvozena ze zákona o zdraví lidu z roku 1966. A tato směrnice se všemi novelami naposledy vyšla v roce 1992 a od té doby koluje v xeroxových kopiích. Uvedené limity byly vytvořeny pro podmínky uzavřené ekonomiky. Současná mezinárodní výměna zboží však při schvalování zdravotní nezávadnosti některých nových potravin způsobuje velké problémy. Jsou v nich často látky, které se v dříve dostupných potravinách nevyskytovaly, nebo jejich povolené hodnoty jsou zbytečně nízké. Pro povolení prodeje takových potravin se musí vždy vést samostatné řízení, což zatěžuje prodejce i zdravotníky. Ke zpracování nových limitů dalo ministerstvo zdravotnictví popud již v roce 1992. Jejich návrh měl být harmonizován s obdobným předpisem platným v západní Evropě, který se však postupem času velmi mění. Aby totiž nedošlo k ohrožení zdraví občanů, provádějí jednotlivé státy ES měření průměrné konzumace cizorodých látek na základě spotřebního koše potravin. To jim umožňuje následně měnit hodnoty přípustného množství cizorodých látek v potravinách. Protože je však spotřební koš potravin v jednotlivých zemích různý, nebude zřejmě nikdy možné zavést stejné limity pro všechny státy bez výjimek. Dále se ukázalo, že hodnoty limitů pro jednotlivé státy ES jsou volnější než hodnoty platné pro ČR. Ve státech ES je navíc právem spotřebitele, aby měl na výrobku napsáno, z čeho je složen. To mu umožňuje vyhnout se konzumaci výrobků, které obsahují velké množství cizorodých látek. Tato práva občanů (a povinnosti výrobců) však zřejmě musí stanovit zákon. V našem případě by se mělo jednat o zákon o zdraví lidu, který se však nedá očekávat dříve než za dva roky. Pokud by se podařilo nové limity připravit dříve, budou vydány zřejmě jen jako další novela směrnice starého zákona. A tak se zdá, že zpracovatelé s novými limity nespěchají. Přitom po nových limitech je hlad. Dokazují to téměř čtyři tisíce závazných objednávek, které již od roku 1992 leží v informačním středisku pro životní prostředí REK. Tehdy poprvé totiž zařadilo tuto publikaci do svého edičního plánu, protože se díky příslibu hlavního hygienika ČR Jaroslava Kříže domnívalo, že ještě ten rok spatří světlo světa... Výsledek: Nové limity ještě nejsou a staré se už nevyplatí vydat. Jan Bobek ad foto: NEZNÁ LIMITY CIZORODÝCH LÁTEK V POTRAVINÁCH: 
program štoček: PRODEJNÍ VÝSTAVY * TRHY * PRODEJNÍ VÝSTAVY * TRHY Kosmetika, dřevo, domov, hobby PÁTEK 8 . 4 . Praha 4, Palác kultury: LA BELLA DONNA - jaro 94, 3. mezinárodní veletrh kosmetiky a kadeřnictví, 8. - 10 . 4 .1994. Pořádá Terinvest, s.r.o., veletržní správa, 102 00 Praha 10, Zápotoční 20, tel.: (02) 786 9807, FAX: (02) 294022 , 294042 . Ostrava, výstaviště Černá louka: DOMOV 94 - 4. ročník kontraktační a prodejní výstavy pro podnikatele i veřejnost - nábytek, bydlení, práce, hobby, dům, odpočinek, chata, zábava, 8. - 11 . 4 .1994. Pořádají Výstavy Ostrava, s.r.o., 709 00 Ostrava - Mariánské Hory, Přemyslovců 65, tel.: (069) 662 5741 - 3, tel./FAX: (069) 662 0125. Plzeň, výstaviště: DŘEVO A LES 94 - mezinárodní specializovaná výstava lesního hospodářství, těžba dřeva, dřevařské stroje, materiály na bázi dřeva, distribuce a obchod se dřevem a dřevařskými výrobky, 7. - 10 . 4 .1994. Pořádá Rapid, a.s., divize výstav a veletrhů, 112 79 Praha 1, ulice 28. října 13, tel.: (02) 241954 10, FAX: (02) 232 7520, telex: 121142 . SOBOTA 9 . 4 . TRHY: Beroun, Blovice, Brandýs nad Labem, Černovice (okres Pelhřimov) , Domažlice, Jičín, Nové Strašecí, Pacov, Plzeň, Poděbrady, Police nad Metují, Prachatice, Slaný, Teplice, Ústí nad Orlicí, Veselí nad Lužnicí, Železná Ruda. MOTORISTICKÉ BURZY: Chomutov (areál autoškoly) , Praha 4 - Pankrác (autocvičiště Reitknechtka - od 8 hodin). VŠEOBECNÉ BURZY: Smržovka (areál Parkhotelu od 8 hodin), Třebíč - Týn (hřiště u Kuchyňků - od 7 hodin) . NEDĚLE 10 . 4 . Brno, Výstaviště: AUVI - mezinárodní veletrh spotřební elektroniky, 10. - 14 . 4 .1994. Pořádají Brněnské veletrhy a výstavy, a.s., 660 91 Brno 2, Výstaviště 1, P.O. BOX 491, tel.: (05) 411511 11, FAX: (05) 411530 79, 411530 58, 411530 59. Brno, Výstaviště: DOMO - Mezinárodní veletrh nábytku, bytových doplňků, potřeb pro domácnost a stavebnin, 10. - 14 . 4 .1944. Pořádají Brněnské veletrhy a výstavy. Brno, Výstaviště: HOGA - mezinárodní veletrh potřeb pro sport, hobby a volný čas, 10. - 14 . 4 .1944. Pořádají Brněnské veletrhy a výstavy. Brno, Výstaviště: STYL - mezinárodní veletrh odívání, obuvi, kůže, kožešin, klenotů, hodinek, bižuterie, parfumerie, kosmetiky, 10. - 14 . 4 .1944. Pořádají Brněnské veletrhy a výstavy. Brno, Výstaviště: X - ART, mezinárodní veletrh kancelářského vybavení, hraček a dárkového zboží, 10. - 14 . 4 .1944. Pořádají Brněnské veletrhy a výstavy. Brno, Výstaviště: FAIR FASHION - mezinárodní veletržní přehlídka módy, 10. - 14 . 4 .1944. Pořádají Brněnské veletrhy a výstavy. TRHY: Karlovy Vary - Drahovice, Kolín, Lázně Mšené - Ředhošť, Nymburk, Ostrava (Černá louka) , Přepeře u Turnova, Teplice (stadion Na stínadlech) , Valy u Přelouče. VŠEOBECNÁ BURZA: Plzeň - Bory, Dvorana, Klatovská 125 (od 7.30 ). ÚTERÝ 12 . 4 . Praha 1, Výstavní dům U Hybernů: SALON ČESKÝCH ARCHITEKTŮ, 12 - 16 . 4 .1994 (vernisáž 12 . 4 .1994 v 17 hodin). Pořádá Česká komora architektů, 118 00, Praha 1, Letenská 5, tel.: (02) 539651 , FAX: (02) 539343 . TRHY: Horšovský Týn, Teplice (náměstí) , Veselí nad Lužnicí. VŠEOBECNÁ BURZA: Praha 4 - Jižní Město, při nákupním středisku Start v Macurově ulici. STŘEDA 13 . 4 . Praha 7, Výstaviště: COMMA - TRANSPED 94 - mezinárodní veletrh komunální techniky a technologie, komunálních služeb a souvisejících technických a podnikatelských oborů podporujících rozvoj infrastruktury měst a obcí, 13. - 17 . 4 .1994. Pořádá Olbron, a.s., 170 05 Praha 7 - Bubeneč, Výstaviště, tel./FAX: (02) 777406 , 788 2030, tel.: (02) 872 9259, FAX: (02) 371352 . Praha 7, Výstaviště: SCAN SHOW 94 - identifikační systémy (čárové kódy, magnetické proužky, radiofrekvenční identifikace), 13. - 17 . 4 .1994. Pořádá Asociace firem pro identifikační systémy - AMT ČR - AFIS, 101 00 Praha 10 - Vršovice, Kodaňská 45, tel.: (02) 673123 46. TRHY: Beroun, Brandýs nad Labem, Tábor. MOTORISTICKÁ BURZA: Praha 4 - Pankrác, Reitknechtka, Na Jezerce (od 14 hodin). ČTVRTEK: TRHY: Ostrava, Prachatice, Soběslav, Stříbro. 
description Japonský lék na kanadské rezervy Jiným uspořádáním strojů zefektivňují výrobu * Chtějí spolupracovat také s firmami v ČR Při nedávné stáži v Kanadě jsem měl možnost jako jediný český novinář navštívit nejvýznamnějšího světového výrobce malých leteckých motorů společnost Pratt &amp; Whitney. Návštěva byla o to zajímavější, že na letecký průmysl dolehla krize, která v minulých letech postihla v souvislosti s válkou v Perském zálivu mezinárodní leteckou dopravu. Problémy se nevyhnuly ani montrealské společnosti. Připravil Igor Pírek Počet vyrobených motorů ve firmě Pratt &amp; Whitney klesl v letech 1990 až 1993 na méně než 1300 jednotek. Počet pracovníků se za uvedenou dobu snížil z 10000 na 7300 a obrat z 1.6 miliardy dolarů na 1.4 miliardy dolarů. Proto padlo v loňském roce rozhodnutí nepříznivou situaci zvrátit. Firma vsadila na japonskou metodu zvanou Kaizen, která v japonštině znamená rozebrat a znovu lépe sestavit. Organizace po novém Při vstupu do výrobních prostor montrealského závodu Pratt &amp; Whitney jsem narazil na hromady dřevěných kostek, obráběcí stroje a další techniku, která byla připravena k přemístění. Změny zde probíhají doslova od podlahy až ke stropu. Původní dřevěné podlahy, které se hůře udržují čisté, nahrazují betonovými. Současně se přemisťují stroje podle nové filozofie, která vychází z potřeby zkracovat jak výrobní časy, tak časy potřebné pro seřizování strojů. Významným faktorem je i zkrácení dráhy, kterou součástky projdou při obrábění. Místo klasického sestavování strojů do řad se přechází k jakýmsi výrobním hnízdům, ve kterých jsou obráběcí a tvářecí stroje řazeny podle prováděných operací na podobných součástkách nebo součástkových skupinách. Systémem Kaizen již pracuje v závodě šest skupin. Základní zaškolení na něj trvá dva týdny. První týden analyzuje skupina deseti odborníků v čele s ředitelem výrobního úseku dosavadní způsob obrábění, vylučují se zbytečné a zjednodušují ostatní procesy a vytváří se logické výrobní celky. Druhý týden se nová skupina, kterou tvoří 12 až 14 pracovníků, včetně těch, kteří zajišťují propojení na dodávající a odebírající skupinu, snaží systém uvést do praxe. Koncem zkušebního období se již novou metodou začíná pracovat v celé skupině. Přeškolení celého závodu skončí v letošním roce. Dosavadní výsledky ve společnosti Pratt &amp; Whitney jsou skoro neuvěřitelné. Například v oddělení výroby hřídelí planetových ozubených kol se mi pochlubili, že se jim podařilo zkrátit trasu pohybu dílu při výrobě až o 92 %. Montáž mechanicky svařovaných dílů se zrychlila ze 60 minut na necelé tři minuty, u dalších hřídelí se zkrátila dráha pohybu po výrobních halách ze 7500 na 1500 metrů a montáž ze 150 na 17 minut. Někdy stačilo velmi jednoduché opatření, například soustruh vybavit několika rychle vyměnitelnými přípravky, říká jeden z techniků. V řadě případů to umožnilo, aby zkušený soustružník začal obsluhovat více strojů najednou, což v minulosti nebylo v této oblasti přesné mechaniky myslitelné. Již tři týdny po zavedení systému bylo patrné také velké kvalitativní zlepšení ve výrobě. U 35 součástek vyráběných způsobem Kaizen došlo díky vyšší přesnosti ke snížení průběžného přeměřování o 40 %. Přispělo k tomu i lepší osvětlení pracoviště. Od zářivek přecházejí ve společnosti Pratt &amp; Whitney k výkonným, ale energeticky nenáročným žárovkám, které výrazně zlepšují viditelnost na pracovišti. Potvrdil jsem si, že je změna kvality patrna na první pohled. Pracovníci si nový systém osvětlení velmi pochvalují, protože se mj. výrazně snížila únava očí. Nejen do USA V minulosti byla výroba motorů Pratt &amp; Whitney až příliš zaměřena na americký trh. V roce 1984 směřovalo z Kanady do Spojených států amerických více než 70 % leteckých motorů. Postupně se tento podíl podařilo snížit na 52 % v loňském roce. Naopak v západní Evropě se zvýšil za stejné období z 18 na 33 % a v Kanadě ze 4 % na 11 %. Společnosti to pomohlo upevnit první místo mezi výrobci malých leteckých motorů z 15 na 31 % světového trhu. Zvýšil se tím odstup od hlavního konkurenta - americké společnosti General Electric - kterému loni patřilo 24 % světového trhu. V současnosti Pratt &amp; Whitney hledá výrobní partnery a trhy ve střední a východní Evropě. Nabídka pro Motorlet Joint venture založila společnost v Polsku a velký zájem má také o spolupráci v České republice. Víme, že je u vás velká tradice letecké výroby a máte kvalitní pracovníky , řekl Stefan Mazareanu , z oddělení marketingu, kde má na starost také ČR. S Motorletem chce kanadská společnost spolupracovat na dalším vývoji motoru M 601, aby vyhovoval také podmínkám vývozu na Západ. Netají se tím, že chtějí využít znalostí českých firem o ruském trhu, který vidí za několik let jako velmi perspektivní. V případě, že Pratt &amp; Whitney uspěje v soutěži s dalšími zahraničními a českými firmami, chce pomoci Motorletu vyrábět a vyvážet více motorů do průmyslově vyspělých zemí než do východní Evropy. Pratt &amp; Whitney spolupracuje také s Aero Vodochody na vývoji malého civilního letounu, který bude sloužit zejména k obchodním cestám a má přepravovat devět pasažérů. Spolupráci nabízí rovněž dalším českým společnostem vyrábějícím různé letecké přístroje. Ví dobře o jejich nynějších potížích, které by šlo podle názoru Stefana Mazareanu vzájemnou spoluprací překonat. text ke grafům: č.1 Vývoj prodeje text k foto: REZERVY VE VÝROBĚ: Působí jako nebezpečná zátěž. Kdo se jí nezbaví včas - nemá šanci uspět v rostoucí konkurenci a zanikne. 
caption Obrázek: 6 Kancelář: Goldair Oblast: Řecko - Olympská Riviéra Ubytovací zařízení: Hotel Kronos *** Cena za osobu Kč : 10990 Dítě Kč: 7700 , do 5 let jen letenka za 5500 Stravování: Polopenze Doprava: Letecky 18. 6. 1994 Popis: Olympská riviéra se nachází na východním pobřeží Řecka, hora Olymp vytváří tomuto kraji velkolepou kulisu. Národní park pod Olympem nabízí zajímavé výlety, zdatnější turisté mohou vystoupit i na Olymp. U místních cestovních kanceláří je možno zakoupit výlety do Thessaloniki, Dionu, Athén, Delf apod. Hotel je postaven asi 100 m od písečné pláže, na kraji malého městečka Platamonas s mnoha kavárničkami, tavernami a rybárnami s mořskými specialitami. Obchody, zejména zlatnictví a kožešnictví. Večer je v provozu několik diskoték.Pokoje jsou dvoulůžkové nebo třílůžkové s koupelnou, WC, televizí a balkonem. Polopenze, snídaně formou bufetu a večeře. 
collection Vaše dopisy Potíže se zárukou (Profit č. 4/1994) Jako prodejci obuvi jsme povinni podle občanského zákoníku prodávat boty se šestiměsíční záruční dobou. Ale v poslední době se stále více výrobců obuvi snaží přenést odpovědnost za vady svých výrobků na prodejce. Poskytují záruku na své výrobky šest měsíců ode dne dodání zboží do prodejny, a nikoliv až ode dne prodeje konečnému spotřebiteli. Vzhledem k tomu, že většina výrobců kontrahuje zboží na čtvrtletí, nebo i na pololetí, stává se běžně, že například zimní obuv obdržíme již v srpnu. Prodávat se však začíná až v říjnu či listopadu, kdy ze záruční doby dodavatele uběhly již dva či tři měsíce. Když spotřebitel takto zakoupenou obuv přijde reklamovat po pěti měsících nošení (což není nic neobvyklého), tak musíme jako prodejci reklamaci přijmout. Ale nemůžeme ji uplatnit vůči výrobci, protože vada se objevila sedm, osm měsíců po dodání zboží do prodejny. Myslím si, že chybí zákonná úprava, která by výrobce zavazovala, aby ručil za svůj výrobek plných šest měsíců ode dne prodeje zboží konečnému spotřebiteli. Mé vlastní zkušenosti i dalších maloprodejců ukazují, že přibývá výrobců, kteří zneužívají nedostatečné legislativy a zbavují se odpovědnosti za nekvalitní výrobky. Přitom je všeobecně známo, že kvalita obuvnického zboží není nejlepší. Ale popsaný postup v žádném případě nenutí výrobce ke zlepšení kvality, protože finanční ztrátu za zmetky se snaží přenést na nás - prodejce. Jiří Bubák, Heřmanův Městec Daň z neznalosti (Profit rádce č.4/1994) V aktuální a užitečné informaci jste se dopustili nepřesností, které jsou způsobeny většinou nepromítnutím zákona č. 323/1993 Sb., který novelizuje zákon č. 337/1992 Sb., o správě daní a poplatků. Tato novela v bodě 53 umožňuje poplatníkům dát dodatečné daňové přiznání za nižší daňovou povinnost do 31 . 12 .1994. Také v části článku o krácení daně by měli být poplatníci informováni o možnostech promítnutí sankcí. V době vzniku publikace již platil 55 a) zákona č. 337/1992 Sb., ve znění pozdějších předpisů, ve kterém se v odstavci 1 říká mimo jiné, že Ministerstvo financí ČR může na žádost poplatníka zcela nebo částečně promítnout příslušenství daně (tj. doměřené penále) i z důvodu odstranění tvrdosti zákona. V souladu s 55 b) pak ministerstvo financí zmocnilo vyhláškou č. 229/1993 Sb. správce daně - finanční úřady - k promíjení těchto sankcí do výše 300000 korun ročně. Příklad ke konci statě je správný pouze v případě, že poplatníkovi nebyly stanoveny zálohy na daň z příjmů - je-li výsledná daňová povinnost nižší než zaplacené zálohy, je lepší podávat přiznání k 31 . 3 . a přeplatek na základě žádosti je splatný k 30 . 4 . Božena Fojtová, Ostrava-Hrabůvka Nezájem o pokrok? Je s podivem, že zájem projektantů, architektů i pracovníků stavebních firem o novinky v oboru je malý. Konstatovali to zástupci výrobců stavebních materiálů na firemním dni pořádaném obchodní organizací Staviva Brno. Ukazuje se, že nemístný konzervatismus vládne především ve velkých bývalých státních podnicích, které se brání novým materiálům i pracovním postupům. Hlavní příčina není v nedostatku peněz, ale spíše v obavě z nadbytku pracovníků. Například technologie s použitím suchých omítkových směsí počítá s několikanásobně menším počtem zedníků, než při využití klasických metod a postupů. Helena Sedláčková, Brno Zásobování a oděvy Jako malá textilní a konfekční prodejna v Přerově máme již dodavatele, ale potřebovali bychom jich více a především takových, kteří by byli ochotni zásobovat prodejnu textilním a konfekčním zbožím tak, aby bylo možné za zboží platit až po jeho prodeji a případně neprodané zboží za určitou dobu vrátit zpět. Je to asi zbožné přání, ale vede nás k tomu skutečnost, že se prakticky rozpadl velkoobchod schopný zásobovat malé prodejny v malém množství výrobků, ale případně i za hotové. Protože víme o okruhu svých zákazníků a jejich koupěschopnosti, snažíme se mít i nízké ceny, třeba i proto, že prodáváme zboží v druhé jakosti. Máme schopnou švadlenu, která vadný výrobek opraví a tak se ani výrobců zboží druhé jakosti nebojíme. Jde nám skutečně o přijatelné ceny pro co nejširší vrstvy. Jana Lendělová, Přerov Osmihodinová práce: V Mazdě pouze na papíře (Profit č.9/1994) Každý článek zabývající se hlouběji poměry v zahraničních firmách je přínosem, protože nejen podnikatelé, ale také jejich zaměstnanci si musí uvědomit, že některé dobré přístupy není vhodné opouštět. V Mazdě se mi líbí důraz kladený na zlepšovatele a jejich přínos pro podnik. Není to nic nového, ale je třeba pojem zlepšovatel oprostit od dřívějšího někdy zlehčujícího a formálního zabarvení. Ne, zlepšovatel není člověk, který přináší těžkosti a více práce, ale za nímž je vidět konečný efekt. Za ten je třeba skutečně dobře zaplatit, protože takto vynaložené peníze se několikanásobně vrátí. Miroslav Pokorný, Ústí nad Labem 
comment štoček: VELKÉ MALIČKOSTI Hračky u lékaře Při poslední návštěvě lékaře mne a mou ratolest čekalo milé překvapení: Několik hraček pro větší i menší děti. Nad stolečkem, u něhož si malí pacienti hráli, byl výrazný nápis upozorňující na nedaleké hračkářství, kde jsou právě tyto hračky k dostání. Spolupráce pediatra s obchodníkem je výhodná hned z několika důvodů. Hračky zvyšují atraktivnost ordinace a přispívají k uklidnění čekajících malých pacientů. Obchodník propaguje svou firmu a předvádí zboží, které by třeba při pohledu do výlohy nezaujalo. Když se hračka zalíbí, je pravděpodobné, že si děti její zakoupení na rodiči vyškemrají. Pokud jde o rodiče, pak většina z nich jistě vítá, že se na cestu k lékaři nemusí vybavit vlastními hračkami a čekání s dítětem není tak stresující. Markéta Teuchnerová, Praha 10 Podnikatelské nápady zveřejněné v této rubrice odměňujeme vedle běžného honoráře i stokorunovou premií. Uvítáme nejen nápady z vlastní podnikatelské praxe, ale i takové, s nimiž se čtenáři setkali jako spotřebitelé. 
comment Právní ochrana software I gigant dostal přes prsty * Poučení i pro naše chytráky Kolem právní ochrany software se u nás chodí v širokých kruzích. V Americe však již uhodilo - proběhl soud, který ohodnotil nesolidnost velkým odškodným. Týká se tato causa i nás? V březnu jsme se mohli dočíst o soudním rozhodnutí sporu o rozšířený operační systém MS - DOS. Federální soud v Los Angeles uložil softwarovému gigantu Microsoft nahradit odškodné 120 milionů dolarů ve prospěch firmy Stac Elektronics Co, protože neoprávněně použil technologii svého nesrovnatelně menšího konkurenta. O co šlo Microsoft se zmocnil nelegálně zdrojového kódu programu Stacker 3.1 firmy Stac, který umožňuje zdvojnásobit prostor v paměti počítače. Softwarový produkt založený na pevném disku počítače nyní Microsoft distribuuje pod názvem Double Space v nejnovějších verzích svého systému MS - DOS. Causa Microsoft versus Stac vejde do dějin, protože to je jeden z prvních případů, kdy gigant "dostal přes prsty". Přitom krádeže nápadů jsou v počítačovém průmyslu poměrně běžnou praxí. Velké firmy přitom profitují a především z nedokonalosti právní ochrany úvodních myšlenek. Soudní spor ihned vyvolal řadu diskusí, protože ani americké ani jakékoli jiné právo na světě není schopno udělením patentu nebo počítačového céčka v kroužku dokonale chránit autora programu před použitím podobné nebo vylepšené myšlenky konkurenční firmou. Je mimo pochybnost, že s rozšiřujícím se využíváním výpočetní techniky se obdobné problémy objeví i u nás. Proto je důležité vědět, jaká je současná právní úprava ochrany obchodního tajemství, včetně softwaru v České republice. Znaky Podívejme se na právní ochranu, kterou poskytuje obchodní zákoník. Základem právní úpravy je vymezení pojmu obchodní tajemství. Je v 17 obchodního zákoníku stanoveno těmito znaky: * Jde o skutečnosti obchodní, výrobní či technické povahy, které mají skutečnou nebo alespoň potenciální hodnotu, ať materiální či nemateriální povahy, * tyto skutečnosti nejsou v příslušných obchodních kruzích běžně dostupné, * podnikatel má zájem na utajení těchto skutečností a toto utajení odpovídajícím způsobem zajišťuje. Mezi skutečnosti obchodní povahy, které by mohly být považovány za obchodní tajemství, lze zahrnout například seznamy prodávajících a kupujících, marketingové plány, vedení a obsah obchodních knih, obchodní podmínky, kalkulace, tvorbu ceny apod. Za skutečnosti výrobní povahy tvořící obchodní tajemství je možné považovat výrobní programy, technologické postupy, receptury atd. Ke skutečnostem technické povahy, které lze chránit jako obchodní tajemství se dají řadit technické výkresy, projektová dokumentace, know-how počítačových programů, podnikové a firemní vynálezy, průmyslové vzory apod. Výlučnost podnikatele Jediným, kdo má výlučné právo nakládat s obchodním tajemstvím, je podnikatel. Jemu také přísluší posuzovat, které skutečnosti mají být jako tajemství utajovány a tedy i chráněny, a které naopak lze již "odtajnit", protože se například přirozeným vývojem a výzkumem staly v příslušných podnikatelských kruzích známé a běžně dostupné. Josef Kunášek, komerční právník 
invitation Soutěž za statisíce V připravované akci Profitu získáte - motocykl, fax Do připravované soutěže, kterou připravuje Profit, se nám podařilo získat pro své předplatitele a čtenáře další cenu, je to letecký zájezd do Turecka pro dvě osoby. Hlavní cenou celé soutěže zůstává motocykl Roadster 521 firmy ČZ Cagiva Strakonice za zhruba sto tisíc korun. Vyhrát ovšem můžete i další z cen - barevný televizor, bezdrátový telefonní přístroj a další atraktivní předměty. To všechno je připraveno pro účastníky chystané soutěže Profitu, kterou v nejbližší době náš list zahájí. Celkem jsou pak připraveny ceny za statisíce a šanci dostane vlastně každý z našich předplatitelů a čtenářů. Pokud vás zajímavé ceny zlákaly, věnujte nám i nadále svou přízeň a zájem, a sledujte náš list, kde se dozvíte další informace o této chystané čtenářské soutěži o hodnotné ceny. Věříme, že s Profitem vás štěstí neopustí. 
news Nelson Mandela včera večer vítězství ANC v prvních všerasových volbách v Jihoafrické republice oficiálně vyhlásil. V projevu k shromáždění svých stoupenců v hale jednoho z hotelů v centru Johannesburgu prohlásil, že je velmi potěšen obrovskou podporou, kterou Africký národní kongres ve volbách získal. Vůdce ANC v projevu dále oznámil, že již obdržel blahopřání k vítězství od dalších jihoafrických politických předáků. Řekl zároveň, že současně s upřímným blahopřáním získal od politických předáků příslib plné podpory pro vzájemnou spolupráci. "Je to také vaše vítězství, pomohli jste skoncovat s apartheidem," řekl Mandela osm dní před tím, než s největší pravděpodobností nastoupí úřad jako první černošský prezident v dějinách JAR. 
news Certifikáty SR nepůsobí potíže Lanžhot/Kúty (ivh) - Ani jediný kamion s českými potravinami nevrátili do včerejšího odpoledne slovenští celníci z hraničního přechodu Lanžhot-Kúty v souvislosti se zavedením povinných certifikátů pro potravinářské zboží z ČR. Zpravodaje LN o tom informoval Jaroslav Grandič z celnice v Lanžhotě. Jak dále uvedl, celníci předpokládali podobné komplikace s odbavováním, jaké nastaly v případě předchozího zavedení atestů na české zboží, které slovenská strana posléze zrušila. "Čeští výrobci byli o povinné certifikaci informováni s časovým předstihem, takže si buď příslušné dokumenty vyřídili, nebo jejich kamiony vůbec nevyjely," dodal Grandič. Při včerejší návštěvě Brna uvedl ministr zemědělství Josef Lux, že zavedení certifikátů staví bariéry v obchodu mezi oběma státy a ve svém důsledku poškodí české podnikatele a slovenské spotřebitele. Podle Luxe eviduje Slovenská zemědělská a potravinářská inspekce v současnosti 780 žádostí českých firem, z nichž 199 bylo vyřízeno, sedm zamítnuto. 
news Volby nového prezidenta jsou na programu pátečního zasedání nového parlamentu, v němž by podle dosavadních odhadů měl ANC získat 240 křesel z celkem 400. 
news Vlček kritizuje Realistický blok Praha (haš) - Nazývat současný tým koordinátorů opozičního Realistického bloku stínovým kabinetem by bylo možné pouze tehdy, pokud by to byl "velmi úderný tým, jemuž by postupem času rostlo image". Pro LN to včera prohlásil předseda Strany zelených a koordinátor bezpečnostní politiky RB Jaroslav Vlček. "V současnosti tomu však tak není," konstatoval. Image týmu RB podle něho sice roste, ale velmi nerovnoměrně. Nedávno předložený dokument o zdravotnictví označil Vlček za "strašně slabý". Největší slabinou RB je podle něho to, že zúčastněné opoziční strany kopírovaly koaliční smlouvu a rozdělily si resorty bez ohledu na odborné kvality svých zástupců. Nad zájmem celku zvítězila stranickost, přiznal Vlček. 
caption Voliči ANC oslavují pravděpodobné vítězství své strany Foto Reuter 
essay Omamná droga, nebo stará vesta? (LN 13. 4. 1994) Mohla by u nás někde existovat posilovna pro obyčejné lidi - od nejútlejšího dětství až po stáří - která by umožňovala rozvoj nebo alespoň údržbu naší schopnosti žít slušně a normálně v podmínkách tržního hospodářství? Při vnímání současného dění, které do nás někdy buší, mám často pocit zmatku a přiznám se, že jsem s to pochopit motivy, které vedou mnohé k používání vnějších a leckdy problematických prostředků pro zocelení a zacelení nebo překlenutí té někdy těžko únosné roztříštěnosti. Jistou cestu ze zmatku mně tentokrát naznačili pánové Steigerwald a Pithart. Nejspíš tím, že si jakoby vyměnili úlohy. Dramatik nás syrově poučil, že moc státu pochází z daní. Jednoznačně se zastal státního úřadu, který jindy - např. v postavě Jana Nepomuckého - silně zepsul, i když právě tento muž velice přesně, možná i nudně, zaznamenával "komu užitečno, komu prospěšno". Politik a politolog naproti tomu vykreslil situaci odkud, kde a kam se může společenství pohybovat, ukázal možnost prostoru, kde by se mohlo odehrávat něco důležitého právě pro obyčejného občana. Jde totiž o široký prostor mezi světem čistě privátním a světem státu, který by měl být zabydlený živými problémy obou světů. Už dlouho mi vrtá hlavou, kde, jak a proč se z jednoho člověka stane někdo jiný, jakoby nesourodý. Je jasné, že se nikdo nechová úplně stejně doma a v zaměstnání, doma a na trhu. V čem vězí to, že jsem to pořád já? Jak se trhovec chová doma? Odloží určité manýry před svým prahem? Možná, že právě doma oblékne rád tu starou, dobrou vestu a má své děti nejen k tomu, že musí slušně zdravit, zdvořile poděkovat, neutírat si nos do rukávu, ale nějakým způsobem jim vštěpuje i to, že je dobré pomáhat slabšímu nebo že nemají dělat druhému to, co nechtějí, aby oni činili jim. Podobné zvyklosti, které nejspíš umožňují "trvale udržitelný život", jsou velice užitečné, ale na trh se s nimi asi nechodí. A těžko bychom bez nich existovali v této postmoderní době. A tak odpověď na svou otázku, kde by mohla být "občanská posilovna", nacházím u pana Pitharta, že je v té "staré vestě" a hlavně v onom meziprostoru dosti prostorném pro lyriku a epiku. Anna Paloušová, Praha 
news KB a IPB vyplatí dividendy Praha (ip) - Na každou akcii o nominální hodnotě 500 korun vyplatí Komerční banka šedesát korun dividend. Rozhodla o tom v pátek valná hromada banky. Nárok na vyplacení dividendy mají akcionáři, kteří budou držiteli akcií KB 29. května 1994. Dividendy budou vyplácet pobočky banky do 29. června. Hospodaření naší největší obchodní banky skončilo loni čistým ziskem 2196 mld. korun (předloni 3.22 mld). Základní kapitál KB se zvýšil z pěti na 7.5 mld. korun. Rezervy na krytí ztrát vzrostly z 9.36 na 15.2 mld. korun, rezervní fondy ze zisku se snížily z 7.44 na 5.71 mld. korun. Kapitálová přiměřenost KB (podíl vlastního kapitálu k rizikově vázaným aktivům) činila 6.78 %. Podíl soukromého sektoru na poskytnutých úvěrech se loni zvýšil ze 30 na 54 %. Obchodní plán KB počítá pro další léta s další emisí obligací, konkrétní podmínky však nebyly zveřejněny. Valnou hromadu na minulý pátek svolala také Investiční a Poštovní banka. IPB vyplatí akcionářům za rok dvacetiprocentní dividendu. Na jednu tisícikorunovou akcii IPB tak připadne 200 korun dividendy. Jak jsme již v LN informovali, nárok na výplatu dividendy mají akcionáři, kteří byli držiteli akcií IPB dne 22. 4 . 1994. Výplata dividend bude ukončena 30. června. Podle auditorské zprávy firmy Coopers and Lybrand skončilo hospodaření IB loni čistým ziskem 352 milionů korun. Celkový objem aktiv Investiční banky přesáhl v roce 1993 120 mld. korun, úvěrové portfolio dosáhlo 85 miliard a primární vklady překročily 78 mld. korun. Ukazatel tzv. kapitálové přiměřenosti činil 8.84 %. K 31. 12 . 1993 vytvořila IB rezervy k pochybným a ztrátovým úvěrům ve výši 3685 mld. korun, což bylo téměř dvakrát více než koncem roku 1992. Obchodní plán IPB na příští rok počítá s více než dvojnásobným čistým ziskem a s dalším zvýšením základního kapitálu banky. Valná hromada rovněž schválila rámcový emisní program dluhopisů IPB v celkovém objemu maximálně 5 mld. korun a se splatností do 10 let. Maximální nominální cena jedné obligace byla předběžně stanovena na 100 tisíc korun nebo 10 tisíc dolarů. 
news Státní podnik Dental zvýšil výrobu o 18.2 procenta Praha - Bilanční zisk státního podniku Dental v loňském roce přesáhl 86 milionů korun při celkových nákladech asi 181 milion korun. Informovala o tom ekonomická náměstkyně podniku Ema Kodešová. Výroba zboží vzrostla o 18.4 procenta na zhruba 178 milionů korun a celkový loňský odbyt zboží byl téměř 250 milionů korun. Hodnota exportu činila přes 85 milionů korun, z toho na Slovensko Dental vyvezl zboží za necelých 57 milionů korun. Pohledávky u odběratelů dosahovaly na konci loňského roku zhruba 73 milionů korun, z toho po lhůtě splatnosti asi 57 milionů. Závazky firmy byly v tomtéž období zhruba pět milionů korun. K prvnímu lednu letošního roku vznikla ze státního podniku akciová společnost Dental. Základní jmění společnosti je 173402 milionu korun. Účetní hodnota majetku byla vyčíslena na 195.6 milionu korun. Pro druhou vlnu kuponové privatizace je určeno 39883 kusů akcií, což je 23 procenta všech akcií společnosti. Další akcie by měly být rozděleny podle E.Kodešové takto: 51 procent by měl získat Denfos s. r. o., deset procent Jan Klička, deset procent zdravotní pojišťovna, dvě procenta by měla připadnout na zaměstnanecké akcie a zbytek bude náležet RIF a NIF. Hodnota loňských reklamací státního podniku Dental byla zhruba 201000 korun, což představovalo 0.11 procenta z celkového objemu výroby. Úvěry podniku na konci roku 1993 přesahovaly 43 milionů korun. Proti předešlému roku však podnik úvěrové zatížení snížil o více než 22 milionů korun. V současnosti má společnost v pražském provozu i v jičínském závodě 450 zaměstnanců, z toho je 304 osob v dělnických profesích, 141 osoba v administrativě a pět pracovníků vedení. Průměrný plat dělníka byl vloni 5070 korun a pracovníka v administrativě 7632 korun. Celkové mzdové náklady podniku dosáhly vloni výše necelých 31 milionů korun. Dental a. s. se specializuje na výrobu dentálních přípravků, umělých zubů, dezinfekčních prostředků, kosmetiky a technických materiálů pro průmyslové účely. Vloni zaznamenala největší pokles výroba pryskyřic, Calcidentu, Repinu, aerosolů a vosků. Naopak nárůst vykázala výroba kompozit a umělých zubů. 
collection Co-kdy-kde 3. 5.: Hudební divadlo Karlín uvádí dnes večer ( 19.00) premiéru klasické operety Franze Lehára Paganini v režii Oto Ševčíka a v hudebním nastudování Miloše Formáčka. Zítra bude u příležitosti III. výročí české a slovenské edice Playboy otevřena výstava Pohlaďte si králíčka sestavená z ilustrací pro časopis Playboy. Mezi vystavujícími je např. Michal Cihlář, Michaela Pavlátová Michael Rittstein, Miroslav Rovenský, Joska Skalník a další. Výstava potrvá do 15. května. Výstava Keramika 94 je otevřena v sále muzea Vyškovska ve Vyškově. Potrvá do 15. května. Českou grafiku ze sbírek Kabinetu ex libris můžete zhlédnout v Nové výstavní síni v Chrudimi do 31. května. Obrazy a akvarely vystavuje v Mramorovém sále Vsetínského zámku Miloš Šimurda. Výstava potrvá do 5. června. 
description Panorama klasiky HUDBA: První série kolekce PANORAMA nabízí deset vzájemně nesouvisejících titulů z katalogu vážné hudby vydavatelství Panton. Na kompaktních discích představuje nahrávky vzniklé v posledním zhruba čtvrtstoletí: například Houslové koncerty tří epoch, Skladby pro lesní roh a orchestr, Koncerty Talichova kvarteta nebo Oblíbené skladby z Ruska. Každý disk série poskytuje zhruba hodinu hudby, takže umožňuje zvolené téma pokrýt obsáhleji než dlouhohrající deska. Album Klasické violoncellové koncerty českého původu představuje skladby od méně slavných příbuzných slavnějších nositelů téhož jména: Carla Stamitze (syn Jana Václava Antonína Stamice), Josefa Rejchy (strýc Antonína Rejchy) a Antonína Vranického (bratr Pavla Vranického). Styl prvních dvou tkví v mannheimské koncertantní tradici, kterou občas koření předzvěst romantismu. Oba sólisté Jan Hališka (Stamitz) a Miloš Sádlo (Rejcha) romantické prvky zdůrazňují svým individuálním cítěním zejména v pomalých středních dílech. Vranický již cele patří vídeňskému klasicismu, do něhož však promítá české lidové ohlasy (viz Rondo). Disk Orchestrální díla Bohuslava Martinů spojuje dohromady 3. symfonii (1941), Smyčcový kvartet s orchestrem (1931) a Suitu z opery Julietta (1939). Rozdílné orchestry (Česká filharmonie, Státní filharmonie Brno a Talichův kvartet) i dirigenti (František Jílek, Zdeněk Košler a Václav Neumann) vytvořily pojetím spřízněný a jednolitý proud charakteristické martinuovské hudby. Daleko kontrastnější materiál byl přichystán na disk Koncertantní a baletní hudba Ervína Schulhoffa. Skladby napsané v rozmezí 1923-1930 a nahrané mezi lety 1973-86 (opět Česká filharmonie, s Liborem Peškem a Zdeňkem Košlerem, a Talichův kvartet) jsou ovšem kontrastní i samy o sobě svou mnohavrstevnou instrumentací. Concertino pro smyčcový kvartet a dechový orchestr staví zejména na barevných proměnách a jazzových prvcích v dynamické rytmice. Dvojkoncert pro flétnu, piano a orchestr těží z virtuózních možností komunikace obou sólových nástrojů. Většinou se nestřídají v otázkách a odpovědích, nýbrž zní o překot současně, ať již jako sólo a doprovod nebo v podobné, vzájemně se proplétající faktuře (flétna - Jiří Válek, piano - Josef Hála). Posledním dílem disku je Ogelala, baletní suita na staromexický pohanský námět, která obsahuje řadu exotických názvuků a drsných souzvuků. Milovníky klavírní hudby a Janáčka zvlášť pak jistě potěší kompaktní reedice obou řad Po zarostlém chodníčku na vynikající nahrávce Radoslava Kvapila z roku 1969 (Dům umělců). Věčně zelené a stále hrané klavírní miniatury tu doplňují desetiminutové Tema con variacioni (Zdenčiny variace) a Tři moravské tance: Ej danaj!, Pilky a Čeladenský.Aleš Opekar 
caption František Musil Foto archiv 
sport Ve čtvrtfinále s Kanadou Čeští hokejisté prohráli na MS se Švédskem 1:4 Konec podtitulku Česká hokejová reprezentace prohrála ve svém posledním vystoupení v základní skupině na 58. mistrovství světa ve Val di Fassa s olympijskými vítězi ze Švédska 1:4. To rozhodlo o tom, že v milánském čtvrtfinále nastoupíme ve čtvrtek od 16 hodin proti Kanadě, vítězi skupiny A. Další dvojice tvoří: Švédsko - Itálie, USA - Kanada a Finsko - SRN/Rakousko. O sestup bude hrát Norsko s poraženým ze vzájemného zápasu Rakousko - Velká Británie (Rakušanům stačí na záchranu remíza). Zvláštní zpravodaj LN ve Val di Fassa Jan Tobiáš Několik minut úvodní třetiny se zdálo, že František Musil (rozhovor s ním přinášíme na jiném místě) přivezl těsně před zápasem do naší výpravy svěží vítr z Calgary. Důkazem lepšího výkonu české reprezentace byl i vedoucí gól v 7. minutě, kdy Horák poslal od zadního mantinelu puk před branku Doležalovi. O tři minuty později mohl náš celek náskok zvýšit, neboť Sršeň s Doležalem měli před sebou osamoceného švédského obránce. "Vosa" z Rögle však mířila mimo. Za chvíli bylo vyrovnáno: Z pravé strany najíždějící Svensson našel volné místo u Břízovy levé tyčky. S vedením odešlo i sebevědomí hráčů, upadli jsme do starých chyb a do kabin na první přestávku už odcházeli s mankem. Přesilovka na konci třetiny navíc dostala soupeře do řádného tempa a když ve 25. minutě nemohl Kašťák na rozdíl od Hanssona najít za brankou u hrazení puk, zvýšil Berglund už na 3:1. Českému týmu nešlo na rozdíl od předcházejících tří zápasů upřít alespoň občasné záchvěvy bojovnosti. Z ní však rezultovalo jen Jágrem nastřelené břevno a dobře sehraná přesilovka při vyloučení Kennyho Jönssona. Švédské vedení naopak ještě před závěrečnou dvacetiminutovkou ztvrdil Sundin. 
weather Bude vát východní až jihovýchodní vítr 4 až 7 m/s. 
news Zítra v LN: Galerie světových ekonomů - Karl Marx - Finanční noviny 
news Folmava: fronta se táhne na kilometry Folmava - Fronta kamionů čekajících před hraničním přechodem Folmava se během včerejšího dne prodloužila a před 18:00 hodinou končila v obci Březí u Domažlic, což je zhruba 22 kilometrů před hraničním přechodem. Kamiony, které zde čekají zatím pouze na příjezdové komunikaci a nevyužívají odstavného parkoviště, čekají na celní odbavení kolem dvaceti hodin. Informoval o tom Bohuslav Liška z Cizinecké policie západočeského kraje a dodal, že předpokládá zhoršení situace. Prodlužující se čekací doby vyvolají podle Tomáše Nováka, spolumajitele firmy Netto, která provozuje odstavné parkoviště, další jednání zainteresovaných stran o systému odbavování kamionů před hraničními přechody s odstavnými parkovišti. Současný systém odbavování se podle něj zatím neosvědčil. 
comment Tatra: mlčení před bouřkou? Poznámka Günter Motýl Jestliže jeden ze tří amerických manažerů v kopřivnické Tatře, zástupce generálního ředitele David Shelby, pro ČTK vysloví předpověď o letošní výrobě 1200 nákladních vozů a představenstvo takové číslo oficiálně odmítne jako tvrzení regionálního tisku, svědčí to přinejmenším o váhání vyrukovat se špatnou zprávou. Pravda - je zde obchodní tajemství. Ale také - ekonomy a veřejností široce probírané - účinkování tří amerických manažerů v rozhodujících funkcích v Tatře, kteří přislíbili světoznámého výrobce nákladních vozů zeštíhlit a vyvést z krize. Po půlroční informační bariéře ze strany Tatry lze odhadovat, že se to spíše nedaří než daří. K tomu, aby zjistil, zda někdo z Američanů, známých pod názvem firmy GSR, na středečním zasedání představenstva byl fyzicky přítomen, spotřebuje novinář dvě hodiny času: aby se nakonec dozvěděl, že ano, ale jmenovitě vám to neřeknu. Další, tentokrát neoficiální informace, že by Tatra od září měla pracovat jen čtyři dny v týdnu, zůstala rovněž bez potvrzení. Na názor Vladimíra Dlouhého, že by Liaz a Tatra měly spolu hovořit o spolupráci, společnost Liaz reagovala, Tatra dosud mlčí. Jisté je, že tlak k zodpovězení otázky, zda mají Američané dále v Tatře účinkovat, vyvíjejí její rozhodující vlastníci, kterými jsou fondy. Pověsti o tom, že GSR řídí Tatru z Ameriky faxy a telefony (opět ani nepotvrzené, ani nevyvrácené) má na správnou míru uvést valná hromada 7. září. Do onoho magického dne v Kopřivnici platí: mlčeti zlato. Není těžké rozluštit větu z komuniké představenstva, že byla přijata operativní opatření k zajištění cash flow pro zbytek roku. Každá firma, procházející krizí, shání právě hotové peníze. 
plot Ukradený diamant je kriminální komedie, kterou natočil režisér Peter Yates v roce 1972 podle známého autora detektivek E. Westlakea. Příběh popisuje honbu za neobyčejně vzácným diamantem, který je vystaven v muzeu v Brooklynu a stal se předmětem zájmu jednoho čerstvě propuštěného trestance a jeho tří kumpánů. Peter Yates (1929) patří k filmové škole anglických tvůrců. Začínal jako asistent při natáčení slavných filmů Tonyho Richardsona Komik a Kapka medu, později pracoval jako divadelní a televizní režisér. Z jeho filmografie můžeme připomenout filmy Murphyho válka, lyrickou komedii John a Mary (D. Hoffman a M. Farrowová), přepis knižního bestselleru Hlubina (s R. Shawem a J. Bissetovou), thriller Očitý svědek a pozoruhodný film z hereckého prostředí Garderobiér (s A. Finneyem). (r) (ČT 1 - 20.30) 
collection Krátce Na Eiffelově věži v Paříži zavlála včera francouzská vlajka jako symbol osvobození metropole před padesáti lety. Do výše 300 metrů ji vynesli hasiči po vzoru svých předchůdců, kteří tak učinili v poledne 25. srpna 1944 pod kulkami německých okupantů. Během projevu k účastníkům mezinárodní konvence židovské organizace Bnai Brith v Chicagu, přenášeného z Bílého domu družicí, vyzval americký prezident B. Clinton arabské země, aby ihned zrušily hospodářskou blokádu Izraele. Nedělní havárii letadla marocké královské letecké společnosti poblíž Agadiru na jihu Maroka, při níž zahynulo 44 osob, zavinil velitel posádky, který se rozhodl spáchat sebevraždu. Oznámil to oficiální zdroj. V Indonésii může být do roku 2000 dva až dva a půl milionu lidí nakažených virem HIV, který způsobuje zhoubnou nemoc AIDS. Oznámil to místní list Kompas s odvoláním na prohlášení ministra zdravotnictví. Zemětřesení o síle 5.2 stupně Richterovy stupnice postihlo včera ostrov Hokkaidó. Epicentrum se nacházelo v hloubce 70 kilometrů pod zemským povrchem 900 kilometrů severně od Tokia. Japonský premiér T. Murajama přiletěl včera z Manily do Hanoje, která je jeho druhou zastávkou na osmidenní cestě po čtyřech asijských zemích. Murajama je prvním japonským premiérem, který přijel do Vietnamu od konce vietnamské války v roce 1975. Šéf opozičního pravicového křídla hinduistické Indické lidové strany R . Najak byl včera v Bombaji postřelen dvěma neznámými pachateli, kteří zaútočili na jeho automobil. Po převozu do nemocnice zemřel. K odhalování radioaktivních látek vybaví od října německá vláda pohraničníky příslušnými detekčními a měřicími přístroji. Opatření souvisejí s odhalenými případy pašování jaderných materiálů do Německa v posledních měsících. Letectvo a zachránci z britské pobřežní stráže včera uskutečnili dvě úspěšné operace a evakuovali cestující a posádky ze dvou lodí, které začaly hořet nedaleko britských břehů. Přes 100 lidí bylo zachráněno z trajektu Sally Star. Další požár byl zlikvidován na lodi na zpracování ryb Seda plující pod litevskou vlajkou. 
news Evropská unie se snaží zachránit bronzové sochy před korozí Speciální potah bronzových soch, které jsou vlivem ovzduší silně poškozovány, připravují pod hlavičkou Evropské unie již několik let odborníci na korozi kovů z renomovaných pracovišť v Německu, Dánsku, Velké Británii, Švédsku a také Rumunsku. Od letoška se k projektu připojila také Česká republika. V Praze dnes vrcholí setkání expertů, kteří se na vývoji zvláštního ochranného obalu soch podílejí. Podle Hannelore Römichové z Frauhoferova institutu v německém Würzburgu, která je koordinátorkou projektu, se toto již třetí setkání řešitelů koná v našem hlavním městě mimo jiné právě proto, že mezi výzkumné týmy nově přistupuje skupina pracovníků Ústavu anorganické chemie české Akademie věd a Ústavu jaderného výzkumu v Řeži. Ochranné povlaky, které se zatím testují, jsou založeny na speciálních anorganicko-organických gelech kombinujících vlastnosti skla a pryskyřice. Mají povrch památek ochránit proti vlivu různých imisí a škodlivého spadu i proti mechanickému poškození, ale zároveň neměnit jejich vzhled. Čeští vědci navrhli metodu zkoušek stálosti povlaků. Tyto látky totiž musí odolat i tehdy, když například změnou teploty dojde ke smršťování či roztahování kovu, čímž by povrch ochranné vrstvy na soše mohl být porušen, řekl LN Bohuslav Čásenský z ústavu v Řeži. Ke zkoumání používáme radioaktivní látky. Nanesou se pod ochrannou vrstvu a jestliže roztahováním kovu dojde k jejímu porušení, začne radioaktivita unikat. Touto metodou jsme schopni odhalit i nejnepatrnější poškození konzervačního gelu, dodává Čásenský. Výzkumný program Ochrana životního prostředí vyhlásila Evropská unie v Bruselu v roce 1991. Skládá se ze sedmi projektů, z nichž jeden je orientovaný právě na ochranu bronzových skulptur, uvedla Hannelore Römichová.(ir) 
invitation Mladý Mahler Hudba Petr Veber Německo-českou péčí vznikla letos v létě v Jihlavě zajímavá muzejní expozice: objevně si všímá mládí skladatele a dirigenta Gustava Mahlera. Mahler se narodil roku 1860 v židovské rodině v Kališti u Humpolce; k Jihlavě, kde se jeho otec posléze uchytil jako prosperující živnostník, ho poutal prožitek prvních patnácti let života. Další běh Mahlerova života - studium hudby, dirigentská místa v Lublani, Olomouci, Kasselu, Praze, Lipsku, Budapešti, Hamburku, Vídni a New Yorku - i jeho tvorby, rezonující dodnes s celosvětovým ohlasem, reflektuje muzeum pochopitelně jen okrajově. V Jihlavě Mahler chodil do školy, získával pro celý život podněty z folklorní i vojenské hudby. Z Jihlavy směřovaly do okolních míst na Vysočině jeho jízdy za příbuznými, při nichž mohl z kozlíku vnímat přírodu a krajinu. A v Jihlavě také poprvé veřejně vystoupil - to když jako malý chlapec přerušil v synagoze mužský sbor a zapěl svou nejoblíbenější písničku, jakousi odrhovačku, kterou zaslechl v otcově výčepu... Skvostně faktograficky i obrazově vybavená muzejní expozice zatím zeje po převážnou většinu dní prázdnotou - vzhledem k její hodnotě, přesahující hranice regionu, a vzhledem k nákladnosti jejího pořízení je to velká škoda. Mezi návštěvníky zatím údajně převládají Němci, vesměs znalci či příznivci Mahlerovy hudby, lidé toužící po poznání. Jak by ne. U nás se podobné záliby jako kulturní elitářství s dobrovolným souhlasem mas už málem podařilo vymýtit. U nás bys bohužel velmi brzo spočítal lidi, kteří poslouchají Mahlerovu hudbu nebo se zajímají o jeho životní příběh. Kdoví, kolik jich je v samotné Jihlavě. A pak - k muzeu neukazuje ani žádná šipka, žádný poutač. Tedy pro všechny, kdo do Jihlavy zavítají: na dolním konci náměstí zamiřte do uličky vpravo - a uvidíte pěkně opravený dům se skromným štítem nesoucím iniciály GM. Tam to zatím je. Než se podaří vybudovat skutečné místo mahlerovského setkávání české, německé a židovské kultury z nedalekého domu, kde rodina světoznámého hudebníka kdysi žila. 
sport Lewis za rok skončí Berlín - Americký sprinter a skokan do dálky Carl Lewis hodlá v příštím roce skončit svou dlouholetou úspěšnou sportovní kariéru. Oznámil to včera na tiskové konferenci v Berlíně. 
sport Hlavou proražená švédská hráz Viktoria Žižkov remizovala v předkole fotbalového PVP na hřišti Norrköpingu 3:3 a postupuje dále Zvláštní zpravodaj LN v Norrköpingu Jan Švéd Spolu s pražskou Slavií je Viktoria Žižkov druhým českým týmem, který postoupil z předkola evropských fotbalových pohárů. Přitom pro tým mecenáše Vratislava Čekana se odvetný zápas PVP v Norrköpingu nevyvíjel dobře. V první půli totiž Žižkovští přišli o zraněného brankáře Pařízka (zlomená noha) i o náskok 1:0 z prvního utkání. Hlavně se nebojte zariskovat, jinak dopadneme jako Sparta, burácel jako hrom před zápasem v kabině žižkovský trenér Kotrba. Jeho svěřenci si vzali tato slova k srdci a od úvodních minut hráli odvážně. Brankáře Švédů ohrozil hned z prvního protiútoku hlavičkou těsně nad břevno Poborský, vzápětí musel brankář vyrážet Majorošovu střelu. Na druhé straně se Pařízek zapotil jen při pokusu Anderssona. Na poloprázdném stadionu bylo ticho jako v kostele. Ve 25. minutě si nafilmovaným pádem přes Petroušovy nohy pokusil vymodlit penaltu Jansson a z protiútoku málem přišel trest - moc nechybělo, aby Poborský vypíchl míč brankáři Erikssonovi. Když se Viktorii nepodařilo dát rychle gól, jako by vyprchalo její nadšení. Zčistajasna si na Anderssonův lob naběhl ve 36. minutě za žižkovskou obranu Bergort a jeho stoprocentní gólová šance skončila střelou nad bránu. Bergort se přitom srazil s brankářem Pařízkem, který skončil na nosítkách se zlomenou nohou. Mezi tyče musel náhradník Zítka, jenž kapituloval po pěti minutách. Viktoria nechala při rozehraném trestném kopu volného Hanssona a ten z úhlu na hranici šestnáctky nedal točenou bombou Zítkovi naději. Gól Seveřany rozehřál a moc nechybělo, aby Sandström zvýšil. Do druhé půle šla Viktoria s cílem pomstít těžce zraněného Pařízka a během 13 minut otočila skóre na 2:1 ve svůj prospěch. Švédský gólman byl v palbě střel a stačil jim odolávat do 52. minuty, kdy střídající Krejčík vybojoval míč, Holota ho odcentroval na osamoceného Trvala, který lysou hlavou skóroval. Chvilku nato rozehrál Vrabec roh a Kordule opět hlavou rozrazil švédskou obrannou hradbu a rozjásal jediné tři fanoušky Viktorie v hledišti. Ti mimochodem 24 hodin předtím povzbuzovali v Göteborgu Spartu. Vzhledem k tomu, že první utkání prohráli Švédové 0:1, museli by k postupu dát tři góly a žádný neinkasovat. To bylo nad jejich síly, ačkoliv už v 71. minutě uspěl opět Hansson ranou zpoza vápna. Po řadě šancí na obou stranách se diváci dočkali dalších gólů až v závěru z penalt. Nejprve brankář Eriksson podrazil nohy ve vápně Jančulovi, což neunesl trenér domácích a byl vyloučen z lavičky. Pokutový kop proměnil dělovkou doprostřed branky Vrabec - 2:3. Vzápětí fauloval i brankář Viktorie a Švédové vyrovnali. Branka: 42., 71. Hansson, 88. Vaattovaara z penalty - 52. Trval, 58. Kordule, 86. Vrabec z penalty. Rozhodčí: Przesmycki - Milewski, Walczak (všichni Polsko). ŽK: Krejčík. Diváci: 3060. Poločas: 1:0. Hlasy po utkání Sören Cratz, trenér Norrköpingu: Jsem zklamán výsledkem, ale především výkonem rozhodčího. Cítili jsme, že máme šanci, když jsme vyhráli první poločas, ale vyrovnávací gól přišel příliš rychle. Citelně nám scházel nemocný Kindvall. Jiří Kotrba, trenér Viktorie Žižkov: Podařilo se nám vyřadit možná nejtěžšího soupeře, jakého jsme mohli v předkole dostat. Radost z postupu nám kalí jen zranění Pařízka, který byl v dobré formě a pro zbytek podzimu je zřejmě vyřazen. Pařízkovo zranění i první gól jsme si zavinili sami vlastními chybami.. Manažer Ivan Horník: Již během druhého poločasu jsem si udělal seznam pěti brankářů, z nichž se jednoho pokusíme získat ještě před pondělním zápasem se Spartou. Jedním z nich je Šimurka. Zítra tedy nepojedu na losování, ale budu shánět brankáře. Marek Trval, autor prvního gólu: Po zranění našeho brankáře jsme na chvíli ztratili koncentraci, proto jsme také dostali první gól. Po přestávce se ale všechno změnilo a v momentu, kdy jsem vyskočil na přesný centr, už jsem věděl, že to bude gól. 
news V kauze Mírov jen morální odsouzení Přestože důstojníci utrpěli v lágru vážná zranění, stíhán nebude zřejmě nikdo Praha (js) - Svolat morální tribunál doporučil ředitel Střediska pro dokumentaci protiprávnosti komunistického režimu Bohuslav Hubálek v případech, kdy už nelze nastolit spravedlnost pomocí práva. Hubálek to uvedl v souvislosti s případem Oldřicha Kohlíčka, bývalého velitele tábora nucených prací v Mírově z roku 1949. Kohlíček byl odsouzen v březnu 1951 jako velitel tábora za porušení pravomoci veřejného činitele, protože v době od května 1949 do prosince 1950 spolu se svým zástupcem Čestmírem Carbolou soustavně bili chovance v TNP v Mírově, přičemž jim způsobili různá zranění lehčího rázu. Tolik rozsudek Nižšího vojenského soudu v Olomouci. Za porušení povinností veřejného činitele a navíc za majetkovou trestnou činnost byl odsouzen Kohlíček na tři roky a Carbol na čtyři roky. V Mírově věznění armádní důstojníci (byl mezi nimi např. gen. František Fajtl) však v dotazníkové akci organizované střediskem vypověděli, že řada z nich utrpěla krutým zacházením závažná zranění. Soud použil u odsouzených nižší sazbu, přičemž ve skutečnosti by zjevně odpovídala i podle tehdejšího zákona sazba od tří do deseti let za těžké ublížení na zdraví. Středisko zjistilo, že trestní spis ani vyšetřovací materiál již neexistují, dochovala se pouze fotokopie rozsudku. Novému stíhání Kohlíčka či Carboly brání současný právní řád, který nepřipouští trestní stíhání za skutek, který byl již pravomocně potrestán. Pracovníci střediska konstatují, že i kdyby byly k dispozici nezbytné podklady, lhůta pro uplatnění stížnosti pro porušení zákona již byla překročena. Hubálek ve zprávě k tomuto případu pokládá za nereálnou i možnost zjistit a úspěšně trestně stíhat po čtyřiceti letech tehdejší soudce. I když lze předpokládat, že soud informace o charakteru zranění k dispozici měl. Ve věci rozhodoval také odvolací Vyšší vojenský soud v Trenčíně, který tresty nezvýšil. Hubálek doporučil Čs. obci legionářské a Konfederaci politických vězňů v případu Kohlíček svolat morální tribunál, protože jde o naprosto jasnou kauzu, kde by svědci tohoto muže před veřejností usvědčili ze zvěrstev, která na nich sám páchal nebo která toleroval. O. Kohlíček žije dnes údajně v Kanadě pod jménem Kohl. 
review Když začínaly nové vlny Jan Jaroš Francois Truffaut, Jean-Luc Godard, Jacques Rivette, Eric Rohmer, Claude Chabrol. Všichni se proslavili jako filmaři, kteří otevřeli novou kapitolu dějin filmu. Přitom nevytvořili jednotně zaměřenou skupinu, vlastně je spojovala jen touha dělat film jinak než doposud - a každý si hledal vlastní cestu. Chtěli zaznamenávat všední události našich dnů i všední hrdiny, usilovali o rozbití dosavadních principů výstavby (odmítli dramatické vyklenuté drama a nahradili je neuzavřeným výsekem bez začátku i konce, mozaikou událostí či dokonce složitými a nejednoznačnými vztahy mezi různými významovými rovinami), zavrhli jednoznačné žánrové zakotvení, když prosazovali mnohotvárnost pohledu v propletení veselých i smutných okamžiků. Natáčeli v reálu a vyhýbali se ateliérovým scénám, lehké přenosné kamery jim umožnily větší pohyblivost a výrazně ovlivnily konečný tvar, jenž získal větší dynamiku. Kritizovali hvězdný systém, věříce v autentičnost dosud neokoukaných tváří, které se však záhy také staly hvězdami (a není to jen osud Belmondův). Nebylo snadné překonat nedůvěru producentů k plánům horkokrevných mladíků (narodili se vesměs kolem roku 1930, jen výjimečně - v případě Rohmera - dříve). Naštěstí jim osud nastavil příznivou tvář. Chabrolově první ženě Agnes znenadání spadlo do klína velké dědictví (babička jí odkázala značné jmění) a Chabrol jako nezávislý výrobce natáčí svůj první film, Krásného Serge (1958). Dostavil se i značný komerční úspěch, který mu umožnil realizovat další plány. Chabrol zakládá produkční firmu, v níž debutují další jeho kolegové. Nečekaný ohlas prvních novovlnných filmů přiměl i velké výrobce, aby financovali díla např. Truffauta nebo Godarda. Za polovinu nebo dokonce jen třetinu běžných nákladů vytvořili tito umělci díla, která se trvale vepsala do paměti diváků i kritické obce - Nikdo mě nemá rád, U konce s dechem, Hirošima, má láska a další. Neuvěřitelně stoupl počet debutantů - v roce 1959 to bylo 24, o rok později 43 (přičemž celkový počet ročně vyrobených filmů se pohyboval kolem 110). Česká televize nyní připomene v dalším obšírném cyklu snímky Clauda Chabrola. Je vydáván za typický příklad tvůrce, který zapomněl na ideály, s nimiž bral do ruky kameru, a hlavním mottem svého jednání učinil komerční úspěch. Vedle občasných, ale stále zřídkavějších návratů k náročnější tematice se spoléhá na atraktivní tituly s banálními zápletkami a konfekčním střihem - na přesně takové, proti nimž on i jeho druzi coby kritici ohnivě brojili. Jenže tehdy je ještě natáčeli jiní. Chabrol ve svých nejlepších filmech portrétoval nižší střední vrstvy, prostředí úředníků, bohémů nebo prodavaček, upozorňoval na bezcitnost a cynismus jako životní program, na sklon využívat důvěřivosti či dokonce neštěstí bližních ke svému prospěchu. Zevrubné, spíše sociologicky orientované studie poznenáhlu přerostly v příběhy poněkud vyspekulovaných vražednických vášní, ať již vycházejí z chladného kalkulu nebo neodbytné nutkavosti. Často v nich objevíme prvky černého humoru - televizní cyklus nabízí hned několik takových ukázek: Nevěrnou ženu, Řezníka, Doktora Popaula, ale nechybí ani věrohodně pojednané drama zoufalého otce, jenž hledá viníka osudové silniční nehody, ve filmu Bestie musí zemřít. Několik dalších Chabrolových filmů dokonce rekonstruuje skutečné události a snaží se postihnout osudy jejich hrdinů, směřujících k tragickému konci. Pro Chabrola je dost příznačná orientace na právě módní látky. Když v první půli 70. let si uznání zjednávaly politické příběhy, přispěl k nim i on - na televizních obrazovkách spatříme z této skupiny Krvavé svatby. Nevynechal ani rádoby metaforické historky, v nichž se prolíná hrůzný sen se stejně ponurou skutečností. V jeho tvorbě stále výrazněji převažují běžná spotřební dílka, uvozená již v 60. letech neumělými špionážními konstrukcemi a la bondovky a v dalších desetiletích rozvíjená příklonem k banálním morbiditám (v našich kinech jsme kdysi viděli Nevinné se špinavýma rukama) či vyšeptalé erotice, jak dokládá líbivý, beznadějně povrchní přepis Millerových Tichých dní v Clichy. Jeho soudobé filmové snažení ztratilo krok s čímkoli zajímavým, co se ve francouzské kinematografii děje (bohužel ani to neznáme), propadlo k druhořadým aktivitám, které snad již nelze ani označovat za tvůrčí, ale přesto režisérův přínos je nepřehlédnutelný. Pomohl uvést do pohybu celou novou vlnu a za řadu svých snímků se rozhodně stydět nemusí. Mezi ně patří všechny, které - počínaje tímto pondělím - na obrazovce uvidíme. Vystupují v nich slavní herci: kromě režisérovy druhé manželky Stéphane Audranové, která vévodí většině Chabrolových snímků, jsou to například Jean-Paul Belmondo, Jean-Claude Brialy, Jean Yanne, Mia Farrowová, Orson Welles, Michel Piccoli... 
news Stát podpoří exportní podniky Praha ( ip ) - Česká exportní banka zahájí svoji činnost zřejmě letos na podzim . Řekl to včera ředitel odboru zahraničně obchodních vztahů ministerstva hospodářství Petr Pomezný . Bankovní licenci Česká exportní banka totiž dostane až po přijetí zákona o financování a pojišťování vývozních úvěrů parlamentem . Ten by měl vládní návrh zákona projednat na svém zářijovém zasedání . Podle Pomezného počítá návrh zákona s tím , že stát bude úroky u vývozních úvěrů částečně dotovat ze státního rozpočtu . Jak Petr Pomezný uvedl , provozní kapitál by Česká exportní banka ( ČEB ) měla získat za výhodných podmínek na mezinárodním kapitálovém trhu . Na činnost související se založením ČEB již bylo podle jeho slov uvolněno půl milionu ECU z programu PHARE . Základní kapitál ve výši 500 milionů korun poskytl stát z prostředků státního rozpočtu . Z celkem 2.5 mil . ECU určených na podporu českého exportu je z programu PHARE určen další milion ECU na projekt školení manažerů malých a středních podniků . Začátek je plánován na leden příštího roku . Půl milionu ECU je z PHARE určeno i na institucionalizaci podpory vývozu a propagaci vývozní politiky . Podle slov ředitele Pomezného by se měla podpora vývozu především na vládní úrovni v budoucnu zpřehlednit . Proexportní politika však vždy bude kombinací vládních a nevládních iniciativ , dodal Pomezný . 
news Informační středisko podpoří export Praha - Při obchodní divizi Ministerstva průmyslu a obchodu ČR bylo zřízeno informační centrum. Zaměří se na zjišťování a poskytování informačních služeb teritoriálního a komoditního charakteru z oblasti obchodní i legislativní, a to jak tuzemské, tak zahraniční. Centrum bude shromažďovat a distribuovat informace o tendrech a státních zakázkách doma i v zahraničí. V této oblasti již ministerstvo navázalo potřebné kontakty s hlavními institucemi rozvojového charakteru, jako je např. Evropská banka pro obnovu a rozvoj. Ministerstvo se ve vybraných případech hodlá podílet také na činnosti českých center, která zřizuje ministerstvo zahraničí. 
advice Nepořádek se podnikateli nevyplatí V labyrintu pracovního práva Josef Černohlávek Ztráty věcí ze skříněk v šatnách nebo pracovní úrazy na pracovišti nejsou výjimečnými událostmi. Pokud by se vám něco podobného stalo, máte možnost požadovat náhradu škody od svého zaměstnavatele, neboť Zákoník práce určuje jeho odpovědnost v takových případech. Podmínky, za kterých zaměstnavatel odpovídá za škodu vzniklou jeho zaměstnanci, upravuje § 187 a následující ustanovení. V případě zaměstnavatelovy odpovědnosti rozlišuje Zákoník práce mezi jeho obecnou odpovědností za škodu a několika zvláštními případy odpovědnosti (např. odpovědnost za škodu vzniklou pracovním úrazem zaměstnance nebo za škodu na věcech, které si odložil u zaměstnavatele). Podle § 187 Zákoníku práce se obecná odpovědnost zaměstnavatele uplatní vždy v případě, že nevznikly podmínky pro použití ustanovení o zvláštní odpovědnosti. K tomu, aby zaměstnavatel pracovníkovi za škodu opravdu odpovídal, musí být splněny tyto podmínky: 1. Zaměstnanci musí vzniknout škoda, tj. musí dojít k určitému snížení hodnoty jeho majetku (v některých případech mu vzniká i právo na náhradu ušlého zisku). 2. Zaměstnavatel nebo jiná fyzická či právnická osoba, která jedná jeho jménem, musí porušit své právní povinnosti. Přitom zaměstnavatel odpovídá za jejich porušení i tehdy, když k němu došlo bez jeho nebo pracovníkova zavinění. Kromě toho zaměstnavatel odpovídá i za škodu, která pracovníkovi vznikne úmyslným jednáním proti pravidlům slušnosti a občanského soužití. 3. Škoda musí zaměstnanci vzniknout při plnění jeho pracovních úkolů nebo v přímé souvislosti s nimi. Co je a co není v přímé souvislosti s plněním pracovních úkolů, vymezuje § 25 vyhlášky 108/1994 Sb., která je v tomto směru prováděcím předpisem pro Zákoník práce. Na základě tohoto ustanovení odpovídá zaměstnavatel za škodu, která vznikne pracovníkovi při každé činnosti nařízené zaměstnavatelem. Vztahuje se to i na pracovní cesty, zaměstnavatelem organizovaná školení včetně škod při úkonech, které je třeba provést před počátkem nebo po ukončení práce. Naopak zaměstnavatel neodpovídá za škodu, která pracovníkovi vznikne při cestě do zaměstnání nebo z něj, ani při stravování během pracovní doby (výjimku tvoří případy, kdy stravování probíhá v objektu zaměstnavatele). Je třeba konstatovat, že Zákoník práce je v tomto směru vůči zaměstnavateli dosti přísný. Zaměstnavatel totiž odpovídá v podstatě za každou škodu, která vznikne pracovníkovi při uvedených podmínkách. Není přitom důležité, zda vznikla něčím zaviněním či nikoli - tzv. objektivní odpovědnost zaměstnavatele. Ten má díky § 191 Zákoníku práce možnost se své odpovědnosti zcela nebo částečně zprostit v případě, že škoda prokazatelně vznikla v důsledku porušení předpisů ze strany zaměstnance, jeho opilosti, zneužití jiných návykových látek nebo že její příčinou je neobvyklá lehkomyslnost pracovníka, který musel vědět, že si takto může přivodit újmu na zdraví. 
news Zásoby cukru poklesnou Londýn - Světová produkce cukru v sezoně 1994/95 (říjen-září) vzroste ze 109.50 mil. na 114.25 mil. tun a bude tak nejvyšší od roku 1991/92. Světové zásoby však poklesnou o dalších 1.96 milionu po letošním snížení o 4.94 milionu tun. Tvrdí to ve své poslední prognóze makléřská firma C. Czarnikow. Světová spotřeba se v kalendářním roce 1995 zvýší ze 113.83 mil. na 115.57 mil. tun. Další snížení zásob podle Czarnikowa znamená, že případný pokles světových cen cukru nebude nadlouho udržitelný. Dvě deficitní sezony již absorbovaly většinu minulých přebytků a souhrn zásob se snížil natolik, že bude těžké vyrovnat neočekávaný pokles nabídky. Na celkové produkci sezony 1994/95 se bude podílet cukr vyrobený z řepy objemem 37.26 mil. tun ve srovnání se 39.37 mil. tun v roce 1993/94. Z cukrové třtiny se vyrobí 76.99 mil. tun surového cukru po letošních 70.13 mil. tun. Světová produkce by mohla v příští sezoně podle Czarnikowa dosáhnout předchozích rekordních úrovní, ovšem s výjimkou Evropy, kde se čeká pokles produkce. Na straně poptávky se začala stabilizovat předtím klesající spotřeba ve východní Evropě. Situace na Dálném východě a v Indii bude opět charakterizována výrazným růstem produkce. 
news V Plzni zmizela kobaltová bomba Praha/Plzeň (il, vet) - Ztracená kobaltová bomba, kterou fakultní nemocnice v Plzni před pětadvaceti lety vyřadila a se souhlasem hygieniků předala podniku Škoda Plzeň, se přes dvouměsíční pátrání policie zatím nenašla. LN to včera řekl vedoucí Centra hygieny záření v Praze prof. Vladislav Klener. Jelikož přístroj ruské výroby byl českým lékařům předán v roce 1958 a poločas odpadu kobaltu je 5.27 let, aktivita zářící látky je dnes 250 krát nižší, přesto může pro člověka znamenat hrozbu. Radioaktivní zdroj je sice bezpečně kryt kovovým obalem, ale pokud z něj někdo vyndá kobaltové jádro (velikosti a tvaru tužkové baterie) a bude ji 30 až 40 hodin mít blízko těla, způsobí to vážné onemocnění a možná i smrt. V každém kraji ČR jsou dnes evidovány stovky zářičů obsahujících kobalt. Zmizení tohoto 700 kg těžkého lékařského přístroje, který obsahuje deset dekagramů aktivní hmoty, hygienikům ohlásili 30. června letošního roku. Podle informací LN však zářič ze skladu Škody Plzeň zmizel již koncem loňského roku. Vedoucí odboru jaderné kriminality Policie ČR pplk. Klášterský nevyloučil, že přístroj byl vyvezen z ČR jako šrot. Po kobaltové bombě pátrá rakouská i německá policie. Krádež Policie ČR vylučuje. Pravděpodobnější verzí je, že zářič byl omylem prodán jako kovový šrot, následně roztaven a zpracován. Pátrání hygieniků na šrotištích ČR sice skončilo bez úspěchu, ale v podniku Válcovny Chomutov nedávno našli 24 kusů ingotů (tyto tunové odlitky kovu určené ke zpracování shodou okolností pocházely ze Škody Plzeň) kontaminovaných radioaktivním kobaltem. Aktivita této látky v ingotech však podle hygieniků byla podstatně nižší, než by odpovídalo roztavenému ztracenému zdroji. To znamená, že v Plzni museli roztavit jiný kus kobaltu, říká prof. Klener. Podnik Škoda totiž údajně zaměstnával odborníky způsobilé s radioaktivní látkou pracovat. Podle V. Klenera kontaminace ingotů je nepatrná, ovšem delší pobyt osob v jejich blízkosti je nežádoucí. Podobné případy byly v ČR zaznamenány již několikrát, ale podle pplk. Klášterského ani jednou se nepodařilo vypátrat, jak se zářící látka do odlitků dostala. 
program Von Ryanův expres Z amerických filmů , tematicky těžících z dramatických momentů druhé světové války , se na naše obrazovky dostává Von Ryanův expres , natočený Markem Robsonem . V dobrodružném příběhu o přípravě a uskutečnění útěku válečných zajatců z nacistického koncentráku dominuje postava plukovníka US Army von Ryana , muže , který připravil perfektní plán úniku . Většina amerických válečných zajatců se dostala do bezpečí , jeho samého však čekal jiný osud . ( ář ) ( Nova - 20.00 ) 
news Mzdová regulace trvá Praha (jap, pech) - Ani na včerejším zasedání Rady hospodářské a sociální dohody se zástupci odborů, vlády a zaměstnavatelů nedohodli na zrušení mzdové regulace. Po jednání to oznámil předseda Rady, ministr financí Ivan Kočárník. Vláda si podle něj uvědomuje, že mzdová regulace je anachronismem, ale je ochotna ji zrušit až po skončení druhé vlny kuponové privatizace. Zástupci odborů a zaměstnavatelů tvrdí, že regulace by měla být zrušena okamžitě. Údaje o vývoji mezd v prvním letošním pololetí by podle Kočárníka měly být k dispozici v září. Tripartita se dále zabývala návrhem zákona o státní službě. Podle Kočárníka návrh ještě není dokončen a Rada by o něm měla jednat ještě jednou. Zde odborářům především vadí vládou navrhovaný zákaz stávky pro zaměstnance ve státní správě. Po několika týdnech, kdy vládl názor, že se v oblasti zdravotního pojištění nedostává finančních prostředků, došlo včera na jednání Rady k dohodě. Podle Kočárníka se všechny strany shodly na tom, že peněz je dostatek, ale je třeba zavést důkladnější kontrolu výdajů a zlepšit systém přerozdělování peněz mezi pojišťovnami tak, aby byly finance rovnoměrně rozloženy mezi plátce pojištění, pojišťovny a zdravotnická zařízení. 
news Utopený Armén Olomouc (mot) - V zavlažovací nádrži ZK Vilémov utonul patnáctiletý Armén, který byl na letním táboře. V nádrži, kde byl s ostatními dětmi, z neznámých příčin zmizel pod hladinou a už se nevynořil. Hasiči našli jeho tělo až po čtyřiadvaceti hodinách. Chlapec žil s rodiči v utečeneckém táboře v Zastávce u Brna. 
news Padělek chtěl mladík prostě jen vyměnit Soudní síň Hradec Králové - Krajský soud včera zprostil obžaloby z trestného činu padělání a pozměňování peněz devatenáctiletého Petra M. z Úpice na Trutnovsku. Mladý muž se pokusil v loňském květnu, ještě jako mladistvý, vyměnit na poště pětisetkorunovou bankovku s kolkem domácí výroby. Soud se ztotožnil s vyjádřením státní zástupkyně, která uvedla, že Petr M. nechtěl uvést bankovku do oběhu, ale snažil se ji pouze vyměnit. Navíc padělaný kolek byl zhotoven amatérsky. Petr M. odešel od soudu s podmíněným trestem ve výši pěti měsíců se zkušební lhůtou tři roky za spáchání trestného činu maření výkonu úředního rozhodnutí a se zákazem řízení motorových vozidel na jeden rok. Petr M. totiž opakovaně řídil motocykl, i když neměl řidičský průkaz. Přitom byl navíc v podmíněném trestu za spáchání trestného činu krádeže. Včerejší rozsudek nabyl právní moci, protože obžaloba i obhajoba se vzdaly práva odvolání. Obžalovaný se k výše uvedenému jednání doznal. Uvedl, že bankovku nalezl v bundě a zjistil, že mu ji nevymění. Proto vyrobil kolek a chtěl ji vyměnit. V žádném případě ji nechtěl uvést do oběhu. K řízení motocyklu dodal, že je to pro něho droga. Předseda senátu mu doporučil prodat motorku. 
caption O tom, jak těžce se proráží obranná hradba AIK Stockholm, se před rokem přesvědčila pražská Sparta Foto archiv LN 
sport Fotbalový servis první utkání španělského Superpoháru . 
sport Klejch zajistil Zlínu výhru dvěma góly během pěti minut Naplno bodovali oba nováčkové S nulou v tabulce už jen Bohemians Praha - Po páteční televizní předehrávce pokračovala první fotbalová liga dalšími zápasy 4. kola. Slavia si veze tři body za výhru na Bohemians, ale ve druhé půli ji třikrát zachránilo břevno. Sešívaní se probojovali do čela tabulky, ale jejich postavení může ohrozit dnešní ligová dohrávka Sparty s Viktorií Žižkov (od 17.30 hodin na strahovském stadionu). Naopak klokani zůstali na opačném pólu tabulky a jako jediný tým ještě nebodovali. Drnovice potvrdily svou špatnou formu prohrou 1:3 s ligovým nováčkem z Benešova. Domácí asi poslala do kolen už neproměněná Stašova penalta hned v první minutě utkání. Také dalšímu nováčkovi Jablonci se dařilo, neboť porazil Olomouc. První body získal Hradec Králové. Zlín sice prohrával s Plzní 0:1, ale dvěma góly v rozpětí pěti minut otočil skóre ještě do přestávky Klejch. Drnovice - Benešov 1:3 Hrálo se půl minuty, když benešovský Mičinec zahrál míč ve vápně rukou a domácí kopali penaltu. Jenže Staš přestřelil. I nadále se hrálo častěji před benešovskou brankou, ale jejich střelám chyběla přesnost. Mnohem nebezpečnější byly protiútoky Benešova. Ve 12. minutě brankář Barcuch s problémy likvidoval střelu Zákostelského. Ve 20. minutě se po chybě Staše k míči dostal Klusáček a zblízka prostřelil Barcucha - 0:1. Drnovičtí ani po tomto varování nedokázali svou hru zpřesnit. Ve 37. minutě se Mičinec už na vlastní polovině zmocnil míče, obrana Drnovic věnovala víc pozornosti nabíhajícímu Váňovi, zatímco Mičinec skóroval - 0:2. Do druhé půle domácí nastoupili bez Staše, ale obraz hry se nezměnil. Dočkali se až v 72. minutě, kdy po rohu Harazim snížil. Následující nápor domácích už vyzněl naprázdno a naopak Benešov jeden z četných protiútoků proměnil. Jaroslav Hřebík, trenér Benešova: Vysoce účelnou taktickou hrou jsme domácí k ničemu nepustili. Karel Brückner, trenér Drnovic: Benešov zvítězil naprosto zaslouženě. Chtěli jsme hrát nátlakový fotbal, který však ztroskotal na kvalitní obraně Benešova. (ber) Bohemians - Slavia 1:2 Slavia byla techničtější, rychlejší i přesnější, domácí zpočátku dominovali jen větším počtem faulů. V 8. minutě poslal Pěnička míč do Blažkovy sítě, ale gól neplatil pro předchozí faul. Regulérně se trefil o devět minut později Hogen, když zužitkoval přesnou přihrávku Kozla. Pod břevno směřovala Bergerova střela z přímého kopu ve 33. minutě, ale Blažek v poslední chvíli zasáhl. Devět minut před přestávkou fauloval ve středu hřiště Schindler zezadu Knoflíčka a byl za to vyloučen. Sotva se mužstva vrátila ze šaten, prošel Kozel sám obranou a tvrdou střelou z dvaceti metrů vstřelil druhý gól. Kozel dal myšlenku i další akci - přesně přihrál do běhu Knoflíčkovi, který však Blažka neoklamal. Pak slávisté trochu polevili a brankář Stejskal se jen díval, jak mu z kopačky Neumanna a za chvíli i Kopřivy letí míč do břevna. V 67. minutě potom Stejskal neudržel míč a po hlavičce Neumanna to bylo 1:2. Až do konce se hrál otevřený fotbal plný šancí na obou stranách. V 84. minutě Knoflíček zachytil na velkém vápně Šindelářovu rozehrávku, ale vystřelil jen do brankáře. Hned z protiútoku střílel Neumann a Stejskal zvedl míč na břevno. Branky: 67. Neumann - 17. Hogen, 46. Kozel. Rozhodčí: Brabec. ŽK: Krejčík, Veselý, Špak, Šindelář - Vávra, Berger, Krištofík, Stejskal. ČK: 36. Schindler (Bohemians). Diváci: 8567. Poločas: 0:1. Slavia: Stejskal - Kozel - P. Novotný, Pěnička - Vávra, Krištofík, Berger, Bejbl, Šmejkal (64. Miroslav Beránek, trenér Slavie: Utkání mělo dvě fáze. Dokud jsme hráli proti jedenácti , byl jsem spokojen, soupeře jsme nepustili do šance. S přesilovkou jsme se ale nedokázali vyrovnat, druhá branka hráče uspokojila a to se nemuselo vyplatit. František Barát, trenér Bohemians: Byl to zajímavý vzrušující zápas slušné úrovně. Škoda že jsme nedokázali hrát tak dobře jako v závěru v době, kdy jsme byli v plném počtu. (ber) Č. Budějovice - Cheb 0:0 Po debaklu v minulém kole na Žižkově domácí trenér Tobiáš zamíchal se sestavou. Do branky se vrátil Holec, do zálohy uzdravený Tejml a v útoku nastoupil Fujdiar, který přišel na hostování z Olomouce. Chebská obrana nepustila domácí do šance, naopak reprezentant Samec nepřekonal dvakrát po sobě z bezprostřední blízkosti brankaře Holce. Do druhé půle nastoupil v útoku domácích Vyskočil a hned připravil šanci Váchovi, toho však odzbrojil Hrbek. V 57. minutě trefil Jihočech Jindráček břevno. To bylo na dlouho ze strany domácích vše. Cheb, skvěle dirigovaný nejlepším mužem na hřišti Nečasem, převzal iniciativu a nejblíže ke gólu měl Šebesta. V 85. minutě si domácí Jindráček zopakoval trestný kop, Vosyka však jeho střelu do šibenice vyrazil a nabíhající Valachovič přehlavičkoval branku. Cheb tedy ani počtvrté za sebou neprohrál, domácí zase nevyhráli. Rozhodčí: Ondo. Jozef Jarabinský, trenér Chebu: Fotbal dnes neměl prostor, úroveň utkání byla slabá. Pavel Tobiáš, trenér Č. Budějovic: Hráči zaslouží pochvalu za bojovnost, ale na soupeře to bylo málo. Trefili jsme dvakrát břevno, jsme další utkání bez vítězů. Fujdiar ukázal, že bude pro nás přínosem. (vkl) Zlín - Plzeň 2:1 Plzeňští vyrukovali s tradiční taktikou - důslednou obrannou hrou a pokusy o brejky. Ve 29. minutě jim to vyšlo - Pavlík chytře prostrčil míč Purkartovi, který zblízka prostřelil Ondrůška. Na konci první půle se domácí probrali, když Klejch je dostal dvěma góly v rozpětí pěti minut do vedení. Ve 40. minutě chytře prodloužil Červenkův střílený centr a vyrovnal, těsně před odchodem do kabin si zpracoval další dlouhý centr a přízemní bombou překonal Čalouna. Po změně stran hosté otevřeli hru ve snaze získat alespoň bod, vytvořili si dvě jasné šance Mikou a Diepoldem. V obou případech zakročil výborně brankář Ondrůšek. Domácí se postupem času dostávali do otevřené obrany Západočechů. Dva sólové útoky Švacha a jeden Dostála ovšem Čaloun zlikvidoval. Branky: 40. a 45. Klejch - 27. Purkart. Rozhodčí: Maurer. ŽK: Brabec, Klhůfek, Mucha - Bečka, Slabý, Janoušek, Diepold. Diváci: 3738. Poločas: 2:1. Zlín: Ondrůšek - Brabec - Klhůfek, Hoftych - Dostál, Gottwald (36. Plzeň: Čaloun - Slabý - Čihák, Janota, Bečka, Skála - Purkart, Mika, Pavlík (62. Hradec Kr. - Liberec 2:0 V první půli se hrálo téměř na jednu branku. Domácí, kteří neměli před tímto zápasem v ligové tabulce ani bod, začali velkým náporem. Ve 4. minutě zblokoval Lokvencovu střelu brankář Maier, vzápětí vyrážel Džubarův střílený centr. Pak zahrozil Liberec - Obajdin vystřihl parádní nůžky těsně vedle cíle. Sebevědomím votroků to ale neotřáslo. Nejlepší hráč domácích nejprve vystrašil Maiera bombou k tyči, pak ve 30. minutě vypálil po rozehraném rohu do zdi a odražený míč dopravil do sítě Menčík. Druhá půle začala se zpožděním, protože hráče zahnal do kabiny prudký déšť. Hosté si vytvořili několik gólových šancí, ale brankář Poštulka vše zachránil. Spravedlivou výhru domácích korunoval gólem Lokvenc - brankář Maier vyběhl netakticky daleko z branky na vysoký centr a Lokvenc ho přehlavičkoval. Branky: 28. Lokvenc. Rozhodčí: Růžička. ŽK: Šmarda, Lokvenc - R. Macháček, Janeček. Diváci: 3377. Poločas: 1:0. Hradec Králové: T. Poštulka - Havlíček - Pilný, Urbánek - Ulich, Džubara, Šmarda, Breda, Menčík (76. Liberec: Maier - Nesvačil - Lexa, Klimeš, R. Macháček - Janáček, Culek (33. Štefan Nadzam, trenér Hradce: Hráli jsme pod velkým psychickým tlakem. Jsem rád, že za stavu 1:0, kdy Breda neproměnil dvě sóla, mužstvo bojovalo dál. Výborní byli oba brankáři - Poštulka i Maier. Vlastimil Petržela, trenér Liberce: První poločas se nám nevydařil, nepracovala záloha a v útoku zůstal osamocen Obajdin. Po přestávce jsme hráli lépe a nepamatuji se, kdy jsme si dokázali vytvořit venku tolik šancí. Při druhém gólu podcenil jinak výborný Maier souboj s domácím dlouhánem Lokvencem. (dol) Jablonec - Olomouc 2:1 Největší návštěva na jabloneckém stadionu letošní sezony viděla nejlepší výkon svého mužstva. U všech akcí domácích byl Sedláček a Sigma odvracela jeho akce mnohdy se štěstím - například když gólman Vaniak vytlačil Sedláčkovu bombu v 9. minutě nad břevno. Výbornou domácí čtvrthodinku kuriosně zakončili hosté - střílený centr trefil hlavu Vaďury - 0:1. Jablonečtí se však nevzdávali. Ve 22. minutě po průniku Sedláčka zahrál Hollý rukou a z nařízené penalty Sokol vyrovnal. O převaze domácích v první půli svědčí i poměr rohů 7:1, zatímco na ukazateli skóre svítilo 1:1. Po přestávce se Hanáci snažili zpomalovací taktikou a ofsajd systémem dostat Severočechy z tempa, ale úspěch jim to nakonec nepřineslo. V 80. minutě totiž střídající Mihálik zužitkoval Horváthovu přihrávku a zblízka překonal Vaniaka. Branky: 23. Mihálik - 16. Vaďura. Rozhodčí: Zvonič. ŽK: Sedláček, Vejprava, Mihálik - Hollý, Barbořík, Onderka, Machala. Diváci: 7860. Poločas: 1:1. Josef Pešice, trenér Jablonce: Podali jsme zatím nejlepší ligový výkon. Potěšilo mě, že jsme k bojovnosti přidali i fotbalový projev. Dušan Radolský, trenér Olomouce: Nedivil bych se, kdyby domácí rozhodli zápas v první půli. Ale mrzí mě, že když jsme přestáli ten obrovský tlak a v druhé půli jsme začali získávat v poli, tak jedeme domů s prázdnou. Dostat gól sedm minut před koncem, když již i domácí mysleli na remízu, to mrzí. (hk) 
news Kuriózní literární podvod Praha (agentura Wild Duck) - Zajímavého podvodu se dopouštěla po deset let překladatelka z finštiny paní M. M. Pod jmény slavných finských spisovatelů publikovala své vlastní texty, když z původních děl přejala pouze vlastní jména. Nic netušící finští spisovatelé ji zahrnovali díky a zvali ji na návštěvu finských jezer. Na dotaz, proč to dělala, když se tím připravovala o slávu i o autorské honoráře, odpověděla literární podvodnice, že autorské honoráře jsou tak malé, že by jí nemohly vynahradit potěšení z jejího počínání. Podvodnice se dále domnívá, že i mnoho jiných přeložených děl má jen málo společného s originály, a je také hrdá na to, že její překlady nemají s originály společného vůbec nic. 
news Zvýšené clo v Polsku prý působí pozitivně Varšava - Počet pozitivních důsledků zavedení tzv. vyrovnávacích poplatků za dovoz některých zemědělských produktů rozhodně převládá nad negativními. Vyplývá to z prvního hodnocení polského ministerstva zemědělství. Podle náměstka ministra zemědělství Ryszarda Smolarka nevedly vyrovnávací poplatky ke snížení dovozu, pouze se zpomalilo tempo jeho růstu. U některých druhů drůbeže, které nebyly zatíženy poplatky, naopak dovoz výrazně vzrostl. To se týká především krůtího masa. V důsledku zavedení poplatků nevzrostly ani příliš ceny, řekl Smolarek. Dodal, že psychóza vzniklá kolem poplatků vedla ke zdražení šunky a těstovin. Pozitivním momentem je obnovení domácího drůbežářství. Rovněž polskému vepřovému masu bylo zajištěno odbytiště a perspektiva trvalé rentability. Podle Smolarka však hlavní přínos poplatků spočívá v zachování pracovních míst, a tím i zvýšení rozpočtových příjmů. Vyrovnávací poplatky začali polští celníci vybírat letos 21. června. Týkaly se sedmadvaceti druhů potravin. Podle polské strany šlo především o produkty dovážené ve velkém množství a za podmínek, které vážně ohrožují domácí producenty podobného zboží. Podle Ryszarda Smolarka budou poplatky vybírány buď do konce letošního roku, nebo do 1. července 1995, kdy vstoupí v platnost Všeobecná dohoda o clech a obchodu(GATT). U některých druhů zboží, například okurek, mohou být poplatky zrušeny i dříve, dodal Ryszard Smolarek. 
news Kováč: Povstání nebylo pučem Banská Bystrica (miš) - Slovenské národní povstání znamenalo ze strany Slováků jednoznačné přihlášení se k demokratickým tradicím, nebyl to puč, ale povstání proti nacismu a jeho slovenským přisluhovačům.Na sobotních Ústředních oslavách 50. výročí SNP to prohlásil prezident Michal Kováč, který dále uvedl, že význam SNP neztratil svou aktuálnost, protože i v našem prostoru se derou do popředí síly extrémního nacionalismu, netolerance, xenofobie a antisemitismu. Oslav Slovenského národního povstání se zúčastnili též prezidenti Česka, Maďarska, Polska, Bulharska a Slovinska. Podle Václava Havla se jejich debata týkala letošní konference KBSE. Český prezident řekl, že SNP mělo vliv i na osud českého národa. Více na straně 6 
description Roční léčba pacienta trpícího AIDS stojí asi tři čtvrtě milionu korun Praha (pech) - Imunologický stav každého pacienta nakaženého virem HIV, který způsobuje onemocnění AIDS, by měl být pečlivě a pravidelně sledován. Všechny případy musí být evidovány. Vyplynulo to z informací Marie Brůčkové z Národní referenční laboratoře pro AIDS. Těmto lidem slouží tzv. AIDS centra na infekčních klinikách krajských nemocnic zabývající se péčí o postižené. V Praze je takové centrum v nemocnici na Bulovce. Lékaři se většinou snaží co nejdéle držet pacienta v domácím ošetření. Pacient je například neschopný se sám o sebe postarat, ale odbornou lékařskou péči přitom nepotřebuje. Je pro něj i z psychologického hlediska lepší domácí péče, tzv. home care, řekla M. Brůčková. K pacientům mohou přicházet ošetřovatelé, tato péče je však ekonomicky náročná. Odborníci v nemocnicích léčí nejenom hlavní příčiny onemocnění, ale zaměřují se i na vedlejší projevy plynoucí z reakcí oslabeného imunitního systému. Podstatou léčby AIDS není pouze podávání AZT, ale léčba všech ostatních nemocí, kterými takový člověk trpí. Podle M. Brůčkové lékaři sledující imunologický stav pacienta vědí, čím by mohl být ohrožen, a proto mu preventivně podávají léky proti infekčním onemocněním. Odhaduje se, že roční léčba pacienta trpícího AIDS stojí asi tři čtvrtě milionu korun. 
news Patnáctý arcibiskup trpěl dnou Broumov (jop) - Za účasti vysokých hodnostářů katolické církve včetně pražského arcibiskupa Miloslava Vlka a břevnovského arciopata Anastáze Opaska byla v sobotu v broumovském klášterním kostele svatého Vojtěcha do původního sarkofágu slavnostně uložena schránka s ostatky patnáctého pražského arcibiskupa a prvního biskupa královéhradeckého Matouše Ferdinanda Sobka, zemřelého roku 1675. Sobkovy ostatky byly objeveny letos v březnu v opatské kryptě, kam je umístili němečtí Benediktini při úpravách chrámu roku 1940. Do schránky s ostatky byla vložena taktéž v tubusu listina charakterizující osudy ostatků v letošním roce a potvrzující tak autenticitu nakládání s nimi. Antropologický průzkum ostatků Sobka, který patřil k uznávaným literátům a vzdělancům své doby, provedl MUDr. Emanuel Vlček z Národního muzea. Ten zpravodaji LN řekl: Arcibiskup byl menší, asi 160 cm vysoké postavy, poměrně tělnatý a vyjma dny netrpěl žádnými vážnějšími chorobami. Dožil se 57 let a z jeho tělesných pozůstatků se nejlépe zachovala lebka. 
news ČSSD kritizuje vládní ekologii Z politické scény Praha (mrk) - Neschválením principů státní politiky životního prostředí se vláda podle předsedy ekologické komise ČSSD Petra Kužvarta postavila proti právnímu řádu ČR. Všechny zásady v materiálu obsažené jsou totiž prý již součástí zákona o životním prostředí a jiných norem na něj navazujících. ČSSD považuje obecně materiál ministra Františka Bendy za velmi kvalitní. Jednání vlády však prý prokázalo slabost ministerstva životního prostředí, jež bylo od roku 1992 postupně zbavováno kompetencí, a také slabé postavení samotného ministra Bendy ve vládě. Jak doplnil předseda ČSSD Miloš Zeman, vystoupení premiéra Klause na ekologické konferenci v Praze bylo výkřikem z 19. století, neboť jeho pojetí ekologie nehlásá dnes již žádný ze světových politiků. 
caption Prezident USA Bill Clinton bez ohledu na diplomatické střety Washingtonu s Havanou v sobotu zahájil týdenní dovolenou v letovisku Martha's Vineyard Foto Reuter 
news Policejní důstojník zastřelen v Egyptě Asijút (Egypt) - Další zjevnou obětí militantních muslimů se v sobotu v jižním Egyptě stal policejní důstojník, kterého zastřelili neznámí ostřelovači ve městě Sohág. Vraždu oznámily místní bezpečnostní zdroje. Plukovník Husní Husajn byl zastřelen při pravidelné inspekci po městě, které leží na Nilu 400 kilometrů jižně od Káhiry. Podle nepotvrzených zpráv členové jeho ochranky na místě zastřelili několik útočníků. Policie je přesvědčena, že jde opět o dílo militantní skupiny Gamá al-islamíja, která se přihlásila také k pátečnímu útoku na zahraniční turisty, jejž zaplatil životem třináctiletý Španěl. 
description Moskevský autosalon Moskva - Více než 300 firem z 33 zemí se účastní 3. moskevského autosalonu. Západní automobilové společnosti vidí v Rusku rozsáhlý a stabilně se rozvíjející trh. Vracejí se na náš autosalon, aby rozšířily okruh svých klientů a uzavřely výhodné obchody, řekl při slavnostním zahájení jeden z organizátorů Nikolaj Pugin. V Moskvě jsou zastoupeny mimo jiné Opel, Audi, BMW, Chrysler, Citroen, Daewoo, Fiat, Ford, General Motors, Hyundai, Mercedes Benz, Nissan, Peugeot, Renault, Rover, Saab, Škoda, Toyota, Volkswagen, Volvo, nechybí však ani Ferrari.. Ruští odborníci soudí, že o rostoucím významu moskevského autosalonu svědčí skutečnost, že na něm letos poprvé některé významné západní firmy předvádějí úplné novinky. Zájem o zahraniční vozy je v Rusku značný a ve velkých městech už auta nejrůznějších západních značek začínají téměř vytlačovat tradiční žigulíky a moskviče. V Moskvě je nyní registrováno každý měsíc zhruba 20000 nových vozů, zatímco ještě před několika lety to bylo 50000 ročně. Na výstavě se předvádějí kromě automobilů rovněž zařízení pro opravy a servis. 
news Kolářovy spisy budou pokračovat Dílo Jiřího Koláře (1914) je vedle Spisů Josefa Škvoreckého dalším z významných edičních projektů tonoucího Odeonu, jehož pokračování se ujme jiné nakladatelství. Odeon dosud v rámci Kolářova Díla vydal svazky označené pořadovými čísly 1 a 3 (1992, 1993). Český spisovatel, mimo jiné editor klíčové básníkovy sbírky Prométheova játra (1990, původní vydání v roce 1970 zabaveno), hodlá na projekt v grafickém řešení Vladimíra Nárožníka navázat. Další knihou souboru se stane jedna z nejoriginálnějších básnických sbírek letošního jubilanta - Básně ticha. Nakladatelství se rozhodlo Básním ticha věnovat samostatný svazek, neboť tvoří důležité rozhraní dvou etap Kolářovy tvorby, kdy se loučil s verbální poezií a začínal se obracet k projevům výtvarným. Práci charakterizuje osobité setkávání obou složek umělcova talentu. Básně ticha z let 1959-60 měly vyjít v tehdejším Československém spisovateli také už v roce 1970, sazba však byla rozmetána. Francouzský překlad s titulem Poemes du silence vydalo pařížské Editions de la Différence v roce 1988. Tyto verze stejně jako nynější chystaná nejsou ovšem identické, neboť jejich konečná podoba vždy vznikala za korekcí samotného autora. Básně ticha by se na knižním trhu měly objevit v půli října. Současně s nimi Český spisovatel vydá také monografii Vladimíra Karfíka Jiří Kolář, která analyzuje umělcovu básnickou tvorbu. Další svazek Díla by se měl soustředit na Kolářovu tvorbu dramatickou. (šek) 
review Sud piva za Everest Teplice nad Metují (tom) - Hlavní cenu na 11. ročníku mezinárodního Festivalu horolezeckých filmů získal podle očekávání australský snímek Everest - Od moře na vrchol. Putování horolezce Tima Mac Cartneyho od mořské hladiny až na nejvyšší vrchol světa zaujalo jak nápadem, tak filmovým zpracováním. Tento snímek získal kromě stylizované keramické jabloně i cenu diváků - sud piva. Vzhledem ke vzdálenosti pátého kontinentu byla po slavnostním vyhlášení tato cena zkonzumována návštěvníky. Po tříleté pauze se obnovená akce v klínu Teplicko-adršpašských skal konala v lehce pozměněné podobě. Kromě filmů s námětem sportu v přírodě přibyly také soutěže v běhu, v jízdě na horském kole a v lezení na umělé stěně, což přesně odpovídá zájmům mladé horolezecké generace. Všechny návštěvníky však musela oslovit výstava fotografií Miroslava Šmída, která dostala tak trochu z nouze velice symbolickou podobu díky výtvarníku Oldřichu Šlégrovi. Ten pomocí horolezeckých karabin, kolíčků na prádlo a sto metrů lana rozvěsil fotografie spoluzakladatele festivalu. Výstava je k vidění ještě celý týden. 
news Lemieux odpočívá Pittsburgh - Jeden z nejlepších severoamerických hokejistů Mario Lemieux oznámil na tiskové konferenci v Pittsburghu, že vynechává nadcházející sezonu. Stále ještě miluji hokej a rád bych hrál, ale lékaři mi to nedoporučují, řekl hráč týmu Pittsburgh Penguins. Lemieux trpí řadou zdravotních potíží. Trápí ho vleklé bolesti zad, navíc mu lékaři zjistili anémii. 
collection Výsledkový servis Fotbal Ve včerejším vydání jsme omylem zapomněli do tabulky druhé ligy započítat zápas 1. kola Kladno - Turnov, který Kladenští prohráli po rozhodnutí komise ČMFS kontumačně 3:0. Omlouváme se a otiskujeme tabulku ve správné podobě. Pořadí v čele tabulky. Světový žebříček tenistek Kolik jste vyhráli? Ve 35.týdnu Sazky v I. pořadí je jedna výhra po 126854 Kč, ve II. 18 výher po 3571 Kč, ve třetím pořadí je 212 výher po 404 Kč. Ve Skóre v I. pořadí není žádná výhra, ve II. pořadí jsou dvě výhry po 1288 Kč. V I. tahu Sportky v I. pořadí není výhra, ve II. pořadí je jedna výhra 480317 Kč, ve III. pořadí je 31 výher po 22134 Kč, ve IV. pořadí je 2611 výher po 525 Kč, v V. pořadí je 56934 výher po 51 Kč. Ve II. tahu Sportky v I. pořadí je jedna výhra 1443159 Kč, ve II. pořadí jsou tři výhry po 160105 Kč, ve III. pořadí je 78 výher po 8797 Kč, ve IV. pořadí je 4240 výher po 323 Kč, v V. pořadí je 80070 výher po 36 Kč. V sázce 5 ze 40 v I. pořadí není výhra, ve II. pořadí je 68 výher po 2028 Kč, ve III. pořadí je 1964 výher po 100 Kč. V Šanci v I. prvním pořadí není výhra, ve II. pořadí jsou čtyři výhry po 100000, ve III. pořadí je 24 výher po 10000 Kč, ve IV. pořadí je 249 výher po 1000 Kč, v V. pořadí je 2627 výher po 100 Kč. 
sport Hřebíkovi bylo Brücknera líto Na Drnovicích zůstává stín z prohry se Spartou Vyškov (ber) - Třikrát v průběhu úvodních čtyř ligových kol měli fotbalisté Drnovic výhodu domácího prostředí, přesněji řečeno skoro domácího, na vypůjčeném hřišti ve Vyškově. Jen jedinkrát, před týdnem s Ostravou, dokázali vyhrát, dvakrát doma prohráli. Když k tomu přičteme ztrátu bodů ve 2. kole v Jablonci, nalezneme druhdy ambiciózní vesnické mužstvo na čtrnácté příčce tabulky se skóre 4:11. Na hráčích se podepsal výsledek úvodního zápasu se Spartou. Po dobrých výsledcích i výkonech v předligové přípravě jsme moc chtěli Spartu porazit. Po prohře 0:4 však nastal zlom, ze kterého se nemůžeme dostat, řekl nám manažer Drnovic Vladimír Krejčí. Po nedělní překvapivé prohře s nováčkem z Benešova (1:3) nedošlo k žádným radikálním opatřením. Trenér zůstává na svém místě, neuvažujeme ani o nových posilách. Vedeme však individuální pohovory, aby všichni mobilizovali své síly a zlepšili přístup k fotbalu. Zřejmě dojde ke korekturám v sestavě. Nikomu jsme nedali žádná ultimáta, ale nejbližší dvě kola určí, co bude dál, uzavírá manažer. Trenér Karel Brückner musel po utkání s Benešovem uznat, že soupeř vyhrál naprosto zaslouženě. Měli jsme sice převahu, ale šance jsme si nevytvořili téměř žádné. Stašovi nemohu ani tak vyčítat neproměněnou penaltu, protože byla na samotném začátku zápasu a měli jsme ještě 89 minut na nápravu. Jako libero však musí zastat sedmdesát až osmdesát procent v organizaci obrany, což on nedokázal, říká trenér o kapitánovi Stašovi, který byl o přestávce vystřídán. Trenér vítězného Benešova Jaroslav Hřebík měl důvod k velké radosti, on však projevil lítost nad svým drnovickým kolegou: S trenérem Brücknerem mám velmi dobré vztahy, a je mi líto, že jsme vyhráli právě na jeho hřišti. Byl bych raději, kdybychom uspěli před čtrnácti dny na Spartě! Drnovičtí čekají na uzdravení Kafky a Zelníčka, ale také na první start slovenského reprezentanta Daňka, který po skončení trestu ještě ze slovenské ligy bude k dispozici až na 6. kolo. Znám jej jen okrajově, ale věřím, že vnese kvalitu do středu pole i do koncovky. Snad by se mohl stát novým režisérem hry, říká Brückner. 
news Učitelů není málo, ale zájem mladých by mohl být větší Praha (kva) - Akutní nedostatek učitelů, který pociťovaly v osmdesátých letech zejména základní školy, je na většině míst republiky minulostí. Jak ukázal průzkum LN, ředitelé si budou vypomáhat zaměstnáváním důchodců už jen v malé míře. Někteří uvádějí, že by se bez důchodců obešli úplně, pokud by mladší pedagogové učili několik hodin nad svůj týdenní úvazek. Tato varianta by však přišla dráž. Kromě toho učitelé důchodci pomáhají často při výuce jazyků, s níž jsou nadále největší problémy. Důvodem je skutečnost, že jazykáři si vydělají mnohem víc mimo resort školství, a pokud učí, dávají přednost středním školám, neboť ty pro ně znamenají vyšší platovou třídu. Například v plzeňském okrese přešlo od ledna na střední školy 42 učitelů. Zásadní nedostatek pedagogů tu však nepociťují ani na základních školách. Mají dokonce mírný nadbytek češtinářů a pro ředitele nebývá snadné zaměstnat ani ruštinářky vracející se z mateřské dovolené. Naopak v největším pražském obvodě, v Praze 4, chybělo ještě včera z přibližně sedmnácti set učitelů téměř sto, mezi nimi češtináři, matematikáři a fyzikáři. Ke konci minulého školního roku rozvázalo pracovní poměr na 250 pedagogů. Zástupci školského úřadu však předpokládají, že během týdne se situace změní. Zájemci o práci ve škole totiž přicházejí ještě v posledních prázdninových dnech. V Praze i ve venkovských okresech, s nimiž se nám podařilo navázat spojení, však konstatují velmi malý příliv čerstvých absolventů z pedagogických fakult. Přitom jen z Pedagogické fakulty Univerzity Karlovy odchází na osm set nových učitelů ročně. A v České republice je stejně nebo podobně zaměřených škol celkem devět. 
news Mise Eurostatu neřeší rozdíly Praha (ma) - Dosavadní spolupráci mezi Českým statistickým úřadem a Eurostatem (statistickým úřadem Evropské unie) je věnována mise této instituce, která bude v Praze do pátku. LN to včera sdělil Jan Friedländer. Mise se podle jeho slov zabývá i rozdílnými statistikami v zahraničním obchodě, není to však její hlavní poslání. Zatímco podle údajů Českého statistického úřadu je naše obchodní bilance s EU vyrovnaná, podle Eurostatu vykazuje obchodní výměna ČR s unií schodek. Na základě včerejší předběžné dohody mezi oběma partnery pošle ČSÚ do Bruselu svůj názor na to, jak rozdíl ve statistikách o vývoji obchodu mezi ČR a EU, který dosahuje téměř 40 mld. korun, vzniká. Poměrně značné rozdíly existují rovněž mezi statistickými údaji této instituce a Kanadou nebo Polskem. Nejsou však, jak upozornil J. Friedländer, tak vysoké, jako je tomu v případě ČR. 
caption Ženský kondom je dnes REALITA. Poslední slovo z reklamního plakátu je i názvem nového antikoncepčního prostředku pro ženy, který se v USA začal prodávat letos v srpnu.Foto ČTK 
description Hluk lze považovat za zdroj zamoření životního prostředí Praha (ika) - Pracovníci vystavení hlučnému prostředí mají třikrát více neuróz, o polovinu více poruch krevního tlaku a více než patnáctkrát tolik ušních zánětů. Výzkumy potvrzují, že také výskyt vředových chorob a aterosklerózy roste úměrně s hlukem. Hluk je podle odborníků potenciálně vážným zdrojem zamoření prostředí. I když jej vnímáme téměř jako běžnou zvukovou kulisu, náš organismus se jeho vlivům těžko přizpůsobuje. Ve velkoměstech narůstá hlučnost v posledních 50 letech ročně v průměru o jeden decibel, z čehož má doprava na svědomí 80 procent. Přitom mnohé z příčin hluku jsou zbytečné, jako například nedovolená rychlost zejména nákladních aut, špatné řazení, zanedbání protihlukových izolací. Za neškodnou je považována intenzita 30 decibelů, práh poškození je 80 a bolestivosti zhruba 130 decibelů. Hluková zátěž obyvatelstva v ČR se stabilizovala, ovšem na úrovni, která pro dvě pětiny obyvatel představuje ohrožení. Platí to zejména pro lidi ve městech. U obytných souborů uvnitř městské zástavby je předepsána hladina hluku 55 decibelů pro den, v noci by pak neměla přesáhnout 45 decibelů. Tyto limity jsou však překračovány. Situace by se měla změnit během zhruba deseti let. Dopravní hluk by se měl například snížit v průměru o 10 decibelů změnou konstrukčních parametrů vozidel, stavu pozemních komunikací a povrchu silnic. 
news KAN představil kandidáta na primátora Z politické scény Praha (mrk) - Současný náměstek pražského primátora Pavel Holba je kandidátem KAN na primátorské křeslo v nadcházejících komunálních volbách. KAN podle své místopředsedkyně Heleny Frankenbergerové nepostaví v jednotlivých pražských částech vlastní kandidátky, nýbrž vstoupí do koalic s křesťanskými stranami, ODA a ODS. Samostatně bude kandidovat pouze do zastupitelstva hlavního města. Podmínkou kandidatury je negativní lustrační osvědčení a prohlášení o tom, že dotyčný nebyl členem žádné ze stran Národní fronty. Zástupci KAN včera kritizovali nedávné vypovídání smluv Komerční bankou: stalo se tak prý i vinou bývalého managementu, který je dodnes ve vedení tohoto ústavu. 
news KDU-ČSL kritizuje Klausův přístup k ekologii Z politické scény Brno (škr) - Přístup premiéra Václava Klause k ekologii připomíná podle místopředsedy Moravskoslezské zemské organizace KDU-ČSL Libora Ambrozka teze otců komunismu, protože vychází z materialistického pojetí, které přeceňuje výrobní vztahy, a z představy, že výrobní vztahy určují chování lidí a jsou schopny je i změnit. Ambrozek to uvedl včera v souvislosti s tím, že vláda nejprve vrátila ministrovi životního prostředí Bendovi k přepracování zásady státní politiky životního prostředí pro přílišnou obecnost a nyní mu vrátila návrh zákona o lesích, protože byl zase příliš podrobný. Podle Ambrozka vadila v návrhu zákona o lesích ekonomickým ministrům včetně premiéra řada zbytečných podrobností, určujících chování vlastníků, jako např. desetiletý lesní hospodářský plán. Ambrozek uvedl, že hospodářský plán je instituce, která se osvědčila již za mocnářství. Díky tomuto plánu se naše lesy zachovaly v poměrně dobrém stavu až do dnešních dnů, řekl. 
essay Českých potravin na Slovensku ubývá Poznámka Jiří Pšenička Vývoz českého potravinářského zboží na Slovensko se v letošním roce drasticky snížil. V porovnání s rokem minulým o celou polovinu. Téměř zastaven byl náš vývoz cigaret a margarínů. Značně poklesly dodávky piva, sýrů, lihovin, cukrovinek, čokolády a pekařských výrobků. Lepších časů se naši vývozci letos již asi nedočkají. Existují pro to tři důvody: Desetiprocentní dovozní přirážkou má být zboží na Slovensku zatěžováno až do konce roku. Také zúčtování vzájemných obchodů přes clearingový účet bude ještě nějakou dobu o 5 % znevýhodňovat české výrobky (do doby, než Slováci upraví kurz své koruny vůči ECU či bude clearing úplně zrušen). Třetí obchodní bariérou, která v nejbližších měsících jistě nebude prolomena, je problém vzájemného uznávání certifikátů potravinářských výrobků. Jednání odborníků z obou zemí v této věci totiž doposud nepřineslo žádné konkrétní výsledky. Potvrdilo se to i při pátečním jednání ministrů zemědělství Středoevropské dohody o volném obchodu (CEFTA). Slovenský ministr zemědělství Pavel Koncoš se zde sice vyjádřil pro uznávání certifikátů, ale, jak dodal, o podmínkách lze diskutovat až po slovenských parlamentních volbách. Nová slovenská vláda však zcela jistě s řešením této otázky nebude nijak spěchat. Také proto, že si dokážeme představit, kdo v ní bude zasedat. Jak zaznělo v kuloárech pátečního jednání, ministři z dalších států CEFTA - Maďarska a Polska - byli v záležitosti certifikátů podstatně vstřícnější. Není proto vyloučeno, že právě připravenost Poláků a Maďarů k uznávání certifikátů může nakonec být jedinou naší účinnou zbraní v boji proti ochranářské politice Slovenska. 
news Srbské ne mírovému plánu Pale/Sarajevo - Drtivá většina bosenských Srbů, podle včerejších předběžných výsledků přes 90 procent, se při víkendovém referendu vyslovila proti přijetí mezinárodního mírového plánu pro Bosnu, který vypracovala tzv. kontaktní skupina. V největším městském volebním obvodě Banja Luka své ne řeklo 94.4 procenta voličů, zatímco pro ano se rozhodlo jen 4.81 procenta. Účast zaregistrovaná ve třech volebních místnostech v tomto obvodě dosáhla 72.69 procenta. Rozhlas v Pale uvedl příklady dalších volebních obvodů, kde se proti plánu vyslovilo 96 - 98 procent občanů. Zajímavá situace nastala v severobosenském městě Doboj, kde počet voličů překročil 100 procent. Agentura bosenských Srbů SRNA tuto anomálii vysvětluje tím, že se referenda zúčastnil velký počet uprchlíků. Vedoucí představitelé bosenských Srbů se od uzavření volebních místností v neděli večer k hlasování zatím nevyjádřili a čekají na oficiální výsledky, které budou vyhlášeny dnes večer. Odmítnutí plánu posiluje obavy z obnovení rozsáhlých bojů. Pokud do 15. října bosenští Srbové plán nepřijmou, hodlají USA zrušit jednostranně embargo na dodávky zbraní určené pro bosenskou, převážně muslimskou armádu. Zástupci bosenských Srbů a vládních vojsk parafovali v neděli dohodu, která zakazuje činnost ostřelovačů v muslimské enklávě Goražde na východě Bosny. Vojenský mluvčí Ochranných sil OSN D. Holloway včera uvedl, že dohodu parafovali místní vojenští velitelé za přítomnosti činitelů OSN. Srby obklíčená muslimská enkláva Goražde je chráněna dvacetikilometrovou zónou bez těžkých zbraní, zajištěnou letouny NATO. 
news SPD představila stínovou vládu Bonn - Stínový kabinet, který by převzal moc v případě vítězství SPD v říjnových parlamentních volbách, včera představil šéf německých sociálních demokratů (SPD) Rudolf Scharping. Na funkci ministra zahraničí nominoval Güntera Verheugena, lídra své volební kampaně a generálního tajemníka SPD. Funkci ministra obrany by měl v jeho vládě převzít šéf parlamentního klubu SPD Hans-Ulrich Klose. Resort financí byl přislíben sárskému premiérovi Oskaru Lafontainovi. Scharpingovi se podařilo přesvědčit i svého rivala, předsedu dolnosaské vlády Gerharda Schrödera, aby se ucházel o resort hospodářství. Z východního Německa je do kabinetu nominován pouze místopředseda SPD Wolfgang Thierse. SPD slibuje voličům snížení počtu členů vlády z 19 na 14. Šest ministerstev by měly řídit ženy. 
description Jaký osud čeká divadla Ivan Drahola, Ředitel Národního divadla v Brně V České republice je mimo scény pražského Národního divadla a pražské Státní opery, které jsou financovány přímo ze státního rozpočtu, dalších sedm vícesouborových divadel, která uvádějí operu, operetu či balet: v Liberci, Plzni, Českých Budějovicích, Brně, Olomouci, Ostravě a Opavě, a samostatná opera v Ústí nad Labem. Tato divadla nejsou nějakým přežitkem socialismu. V převážné většině vznikla na přelomu devatenáctého a dvacátého století. Stát se po listopadu 1989 vzdal jejich přímého financování, které přenesl na města. Ta však zdědila po komunistickém režimu rozvrácenou infrastrukturu, přestárlou, s obtížemi fungující dopravu, zchátralý bytový fond i finančně náročné řešení ekologických problémů. Přesto města vícesouborová divadla převzala a ze všech sil se snaží udržet jejich činnost. Je to však pro ně příliš velké břemeno. Ministerstvo kultury se k tomuto problému ve své koncepci vyjádřilo jednou větou: Divadelní činnost privatizovat a majetek spravovaný divadly předat obcím, a to bez rozdílu typů divadel. Snaha ministerstva kultury o prosazení grantového modelu financování zejména opery podle praxe v Nizozemsku je proto zarážející. Vždyť právě Nizozemci, ale i Francouzi, Američané a další cizinci nás důrazně nabádají k zachování toho, co jsme dlouhodobě budovali a co oni ve svých zemích postrádají: po celou divadelní sezonu denně kvalitní představení na stálých scénách v kamenných divadlech. Ministr kultury se vyjádřil, že není o zájmu o tato divadla přesvědčen. Ministerstvo přitom sumarizuje a každoročně v červnu vydává statistické divadelní přehledy. Jen za Národní divadlo v Brně uvádím, že počet diváků v roce 1992 činil 268 tisíc, v roce 1993 už 345 tisíc. Divácký zájem se tedy zvýšil téměř o třicet procent a růst zájmu pokračuje i letos. Na sezonu 1994/1995 bylo třeba zřídit další operní abonmá, protože to původní, postačující dlouhá léta, i za éry kolektivních zájezdů, je zcela vyprodáno. Naše divadlo přitom navštěvují asi ze čtyřiceti procent Brňané, zbytek tvoří návštěvníci z jižní Moravy a ze zahraničí. Tlak ministerstev kultury a financí na urychlené zavedení financování bez účasti státu vytváří zejména pro operní divadla stav ohrožení. Všichni, kdo jsou spjati s divadly, vědí, že vícezdrojové financování je jedině možné a správné. Vědí ale také, že pro to v naší společnosti dosud nejsou vytvořeny podmínky. Ty vidím v ustavení plně fungujících regionů, které by svá divadla podporovaly z vlastních rozpočtů, a ve vzniku bohaté podnikatelské vrstvy, z níž vyrůstají mecenáši operního umění a vážné hudby vůbec. Na celém světě jsou právě finanční a podnikatelské kruhy neodmyslitelně spjaty s operní a symfonickou hudbou. U nás však sponzorské příspěvky a dary v současné době nepřesahují jedno až dvě procenta provozních nákladů. Jaké je řešení? Po dobu pěti až sedmi let poskytovat těmto divadlům účelový příspěvek na zachování provozu, který by doplnil do záchovné výše rozpočet jejich již velmi úsporného provozu o objem finančních prostředků přesahující možnosti zřizovatelů (divadla už totiž propustila 20 - 45 procent zaměstnanců, omezila výpravy a podobně). Toto období hájení dává prostor ke vzniku skutečně vícezdrojového financování. Odmítání pomoci státu může v této situaci znamenat zánik některých divadel a radikální omezení činnosti ostatních. Zánik je velmi snadný, vybudování něčeho nového a kvalitního naopak mnohem obtížnější. Například umělecká výchova sboru Janáčkovy opery, jednoho z nejlepších v naší republice, trvala pod Pančíkovým vedením patnáct až dvacet let. V důsledku necitlivosti nebo ve snaze privatizovat kulturní instituce stejnou metodou jako státní podniky mohou vzniknout společenské škody těžko vyčíslitelné penězi. Věřím, že víc než milion diváků, kteří ročně tato hudební kamenná divadla navštěvují, a společenská prestiž velkoměst, kde divadla sídlí, budou zárukou, že nebude podporován vývoj směřující k přetrvání dvou či tří oper a symfonických orchestrů s celorepublikovou působností, že milovníci vážné hudby nebudou odkázáni na zájezdy a na televizní přenosy a videozáznamy. O schvalování financí však budou při schvalování rozpočtu na příští rok rozhodovat poslanci českého parlamentu. 
invitation Super Dance Party s Twenty 4 Seven Jedna z komerčněji nejúspěšnějších technopopových kapel současnosti, belgičtí Twenty 4 Seven, proslulá mezi teenagery tanečními hity Is It Love či Take Me Away, přijede začátkem září na třídenní miniturné do České republiky. V rámci tzv. Super Dance Party Twenty 4 Seven - to jest zpěvačka a tanečnice Nancy a raper Stay-C - vystoupí ve Vítkovicích (1. září), o den později v Plzni (vystoupení je již vyprodáno) a 3. září v Hradci Králové. Jako předkapela se na této obří diskotéce představí další technopopová formace 2nd Nature, kterou doplní dva pražští předskokané - Technoboys a 2 Amigos. (tse) 
description Pro Hradišťan i Redla je folklor bez hranic Ivan Hartman Ve zlínském studiu Ivo Viktorina byla právě dokončena nahrávka rockové skupiny AG Flek a folklórního souboru Hradišťan. Toto spojení není náhodné a vyplývá z mnohých předchozích společných vystoupení Hradišťanu s AG Flekem, případně s lídrem kapely, písničkářem Vlastou Redlem. Snažili jsme se vyvarovat toho, aby se naše fúze projevovala v každém okamžiku záznamu, vysvětluje Redl způsob práce při nahrávání. Některé písně proto znějí poměrně čistě folklorně a jiné zase bigbítově. Skupinu AG Flek, která rok a půl nehrála, letos Redl obnovil převážně s novými hudebníky. V této sezoně stihl vystoupit prozatím jen na šesti festivalech, série dalších koncertů je přichystána na říjen. AG Flek se jich zúčastní společně s Hradišťanem a oba soubory živě představí repertoár z nového CD, které vydavatel - pražská pobočka firmy BMG - začne distribuovat rovněž začátkem října. Deska shrnuje mou sedmiletou známost s primášem Hradišťanu Jiřím Pavlicou, říká Vlasta Redl. Měli jsme možnost vydat koncertní podobu našeho společného repertoáru, tedy nahrávku, která vznikla předloni při vánočním koncertu v ostravské hale Tatranu, ale s Pavlicou jsme chtěli točit pořádně a ve studiu. Zvolili tedy studio ověřené, ve kterém vznikly obě Redlovy sólové desky i poslední desky AG Fleku. Zvukoví mistři Ivo Viktorin a Petr Vavřík, bývalí členové AG Fleku, zvukem nahrávky opět potvrdili, proč je jejich zlínské studio tak respektované. Vedle Redla nazpívali sólově písně i zpěvačka Hradišťanu Alice Holubová a Jiří Pavlica. Nejedná se však pouze o repertoár ryze lidový: například Husličky napsal Redl jako variaci na lidové písně, na desce nechybí ani Kainarova koleda Vracaja sa dom a zazní tu i dvě dílka Pavlicova. Ta jsou sice 'úředně' považována za lidová, dobře informované kruhy však vědí, kdo je skutečným autorem. Pocházejí totiž ještě z doby, kdy každá píseň musela procházet cenzorskými síty a jako lidová jimi prošla spíše, připomíná jejich minulost Redl. (Například na letitém albu Hradišťanu Byla vojna u Slavkova tvoří Pavlicova nepřiznaná tvorba přibližně padesát procent.) Podle Redla je Hradišťan v oblasti folkloru kapelou ostře sledovanou: Překračuje totiž ortodoxní rámec folkloru a někteří se na Hradišťan koukají skrz prsty i proto, že nevystupuje v krojích. Jiří Pavlica je totiž všestranný hudebník, což dokumentuje i nedávno vydané album Prší déšť, na kterém kromě jiných muzikantů spolupracoval s jazzovým klavíristou Emilem Viklickým. Nahrávku desky Hradišťanu a AG Fleku rámují dvě často hrané starobylé písně ze Sušilovy sbírky - Vandrovali hudci a Smrti, které před širším publikem proslavil především Jaroslav Hutka. Jsou to takové svorníky desky, říká o nich Redl. V dnešní době je zpravidla nepoužitelné všechno, co je starší než čtrnáct dní. Proto je dobré vracet se ke zdrojům, jejichž kvalitu potvrdil čas. Člověk ostatně nikdy nenapíše nic sám za sebe a vždycky jen přetváří to, co do něho vstoupilo. Nechci ale hudbou vytvářet jakékoli hranice, protože moravský folklor je jedním z nejživějších na světě a má společný kořen s folklorem bretonským, skotským nebo irským... Tím kořenem je muzika starokeltská. Třeba píseň Vandrovali hudci je právě o tom. 
news Lockheed fúzuje s Mariettou New York - Fúzi v hodnotě přesahující deset miliard dolarů jako pokračování rozsáhlé konsolidace zbrojního průmyslu oznámily včera Americké koncerny Lockheed Corp. a Martin Marietta Corp. Fúze, založená na vzájemném prodeji akcií, umožní oběma firmám snížit náklady při výrobě zbraňových systémů, elektroniky a dalšího zboží v rámci kontraktu pro vládu i se soukromými zákazníky, uvedli zástupci obou koncernů. 
sport Rikl nestačil na Raftera Becker myslel vysoko a vypadl v 1. kole US Open New York (Reuter, čt) - Po nasazené dvojce Goranu Ivaniševičovi (píšeme o tom na jiném místě) vypadl v 1. kole US Open i německý tenista Boris Becker (nasazený jako č. 7). V tie breaku pátého setu byl šťastnější Američan Reneberg. Loni se předčasně loučil Američan Lendl, který v 1. kole vzdal Australanu Borwickovi, letos ho v odvetě přehrál 7:5, 6:2, 6:3. Jsem nesmírně zklamaný, myslel jsem hodně vysoko, byl skleslý Becker. Šestadvacetiletý Němec byl mírným favoritem, před US Open vyhrál dva turnaje na tvrdých kurtech a do turnaje vstupoval s vynikající bilancí 11:1, které během léta na tomto povrchu dosáhl. Proti americkému deblovému specialistovi Richey Renebergovi (48. hráč ATP) se mu stal osudným šestý mečbol - 1:6, 4:6, 6:4, 6:1, 6:7. Dnes jsem sehrál nejlepší střetnutí své kariéry. Zvláště v pátém setu jsem nemohl podat lepší výkon, usmíval se vítěz. Porážka v prvním kole byla nejhorším výsledkem Beckera za jeho desetileté účinkování na US Open, kde se před pěti lety stal šampionem. David Rikl podlehl Australanovi Patricku Rafterovi 4:6, 1:6, 4:6. Bývalý vítěz tohoto prestižního grandslamového turnaje Stefan Edberg ze Švédska (5) vyřadil svého krajana Larse Jonssona 7:5, 6:1, 6:1. Výborně se uvedla nejvýše nasazená hráčka Steffi Grafová, která jasně zvítězila nad Američankou Anne Mallovou 6:2, 6:1. Ani stopy nebylo po bolestech v zádech, které ji poslední dny sužovaly, a vyřídila svou 19letou soupeřku za pouhých 45 minut. Ještě uprostřed minulého týdne jsem si nebyla jistá, zda budu vůbec startovat. V pátek jsem však začala trénovat a teď mi šlo všechno skvěle, řekla Grafová. 
sport Čtyřka s marodem na MS Chřipka přibrzdila optimismus loňské stříbrné lodi Račice (tom) - Pozoruhodná bitva mezi dvěma skifaři a čtyřkajakem se uskutečnila v rámci přípravy na veslařské mistrovství světa na umělém kanálu v Račicích. Na trati 250 m sprintoval Václav Chalupa, český čtyřkajak trénující rovněž na MS (v kanoistice), a slovenský skifař lehké váhy Podstupka. Pořadí v cíli bylo shodné s tím, jak jsme aktéry vyjmenovali. Mezi několika málo diváky na břehu byl i trenér čtyřky s kormidelníkem Jaroslav Starosta. Také bych přivítal na závěrečnou přípravu před MS sparingpartnera. První dekádu srpna jsme byli v Třeboni a tam s námi byla čtyřka bez kormidelníka. Bohužel i bez Businského, kterému vařila jeho škodovka a jak otevřel víčko, tak se opařil. Improvizovaná sestava se Zavadilem, Hofmannem, skifařem Skalickým a Homolkou se pár dní sjížděla, pak však jako rychlejší disciplína začala čtyřce ujíždět a kluci trochu brumlali, co to je za sparingpartnera, když jim ujíždí. Na druhé straně je to burcovalo k vyššímu úsilí. Měřené mezičasy byly poslední týden dost optimistické. Čtyřka jezdila v závěru přípravy skutečně dobře. Aniž jsme zatím trénovali speciálně starty, tak nedávno předvedla jeden naprosto špičkový. Celkově mám dojem, že letošní posádka je lepší než ta loňská stříbrná. Vysvětluji si to dvěma důvody. Má o rok víc společných zkušeností a pak asi hodně pomohla nucená výměna na lodi. Jak známo, Šefčík měl tendenci přestoupit mezi skifaře a se čtyřkou se rozloučil. Nováček Beneš jistě není lepší než on, to ukazují různá individuální měření, ovšem rozdíl není moc velký. Hlavně však posádka nemohla po loňském úspěchu propadnout uspokojení a s novou pozorností se věnovat veškerému tréninku. Podstatný rozdíl je v tom, že loni byl dobrý výkon tak trochu sázkou do loterie. Letos je výkonnost stabilnější. Slibná zjištění však zchladilo onemocnění právě nováčka Beneše. Ulehl s chřipkou. Poslední tréninky tedy proběhnou s náhradníkem a antibiotika by měla dát veslaře do pátečního odletu do pořádku. Za této situace těžko dělat nějaké prognózy: Kromě Australanů, Němců a Rumunů musíme počítat zvláště se zámořím - Novozélanďany, Kanaďany a Američany. Předpokládám tak 15 lodí, z nichž deset má výkonnost na účast ve velkém finále. 
other Konec českých vydavatelů v Čechách Poslední slovo Martin Daneš Žili byli v zemi české dva čeští vydavatelé, Kudlín a Schlín. Kolem nich se již dávno roztáhly pařáty zahraničního kapitálu, aby ve své nenasytné žravosti sluply všechny původně ryze české tituly a udělaly z nich hlásné trouby imperiálních choutek nejmenovaných mocností. V nastavší džungli ovládané dravci s cizáckými a špatně vyslovitelnými jmény se Kudlín a Schlín, poslední hlasatelé národní svébytnosti, udrželi jakoby zázrakem. Jistě nad nimi bděla hvězda v nebi dlících českých národních vůdců Palackého, Sabiny i Fridricha Falckého. Výjimečnost jejich postavení dovedla každého z obou vlastenců k věcné prostonárodní úvaze: v malé zemi české, Francie či Austrálie počtem obyvatel ani rozlohou nedosahující, není pro dva domácí tiskové magnáty typu Hersanta nebo Murdocha místa. Koneckonců i ve Francii a Austrálii nejsou Hersantové či Murdochové dva. Před zraky obou vyvstalo jasné, takříkajíc do očí bijící zjištění, že v těsných podřipských poměrech zbývá výhledově prostor nanejvýš pro jednoho národního velkovydavatele. Náhoda tomu chtěla, že se v té malé zemi nacházela jedna ústřední tisková líheň, jež slula vlasteneckým označením Na Ferenci. Ještě větší souhrou okolností měli v oné líhni oba vydavatelé spolu sousedící kóje. To se stalo zdrojem četných nedorozumění, problémů, ba střetů. Když si například jeden všiml, že druhý vyjíždí v jednom kuse jedoucím výtahem zvaným paternoster do výšin, pokusil se výtah nějak zastavit a přivodit tak druhému nervový šok. Jízdu se mu nakonec podařilo zarazit až nohou vystrčenou do výtahové šachty, čímž o ni málem přišel, ne však o nervový šok, jenž neminul oba. Společné sdílení všech vzájemně osnovaných nástrah se jim vůbec stalo osudným. Když se malé léčky míjely účinkem, přišel Kudlín s těžším kalibrem. Napsal dopis všem mocným podřipského kraje, že je Schlín lhář a podvodník. Schlín, který se těmito nařčeními cítil potrefen, napsal odpověď, v níž stálo, že to není pravda a že lhář je Kudlín. Kudlín, který se uvedeným nařčením cítil potrefen, rozeslal nový, tentokrát doporučený dopis, v němž uvedl, že Schlín krade. Schlín, který se zmíněným obviněním cítil potrefen, na to odepsal, že on nekrade, nýbrž že Kudlín opět lže, a kdo prý lže, ten také krade. Protože byli vlastníky listů, v nichž byla spousta volných listů, začali je vyplňovat zprávami o hanebných činech toho druhého. Když došlo na zveřejňování vražd, spáchaných údajně nájemcem sousední kóje, ujaly se obou případů orgány činné v trestním řízení. Vydavatelé se stali sousedy v cele předběžného zadržení. Častovali se hlasitými nadávkami, které neustávaly ani za nočního klidu. Dozorci se na noc těmto místům i s vědomím porušení předpisů zdaleka vyhýbali. Jednoho jitra nalezli Kudlína a Schlína zaklesnuté v sobě, oba bez známek života. Uškrtili se navzájem. Zahraniční imperialisté, jimž z cesty k úplnému rozdrcení českého národního tisku zmizela poslední překážka, si zamnuli ruce. 
collection Srpen na Slovensku Předčasných parlamentních voleb 30. září a 1. října se zúčastní 18 politických stran a hnutí. O 150 poslaneckých míst v Národní radě Slovenské republiky se bude ucházet 2012 kandidátů (z toho 311 žen). Průměrný věk uchazečů je 42 let. Nejvíc kandidátů (196) má Hnutí za demokratické Slovensko, nejmíň (jenom jednoho) strana liberálů. Podle posledních výzkumů veřejného mínění reálnou šanci dostat se do parlamentu má pouze 8 politických subjektů. Bratislavu navštívil maďarský premiér Gyula Horn. Jednal s premiérem Jozefem Moravčíkem a prezidentem Michalem Kováčem. Za jeho návštěvy oba státy podepsaly readmisní dohodu, dohodu o zamezení dvojího zdanění, dohodu o bezvízovém styku a úmluvu o otevření nových hraničních přechodů. Vláda Slovenské republiky, Ústřední svaz židovských náboženských obcí a slovenské Helsinské občanské shromáždění vyjádřily rozhodný protest proti antisemitským materiálům uveřejněným v tiskové příloze Slovenské národní strany v deníku Slovenská republika. V příloze se objevila báseň oslavující Hlinkovu gardu, fašistickou organizaci, která se v letech druhé světové války podílela na perzekucích židovských občanů a odpůrců režimu J. Tisa. Generální prokuratura SR začala zkoumat, zda zveřejněním antisemitských textů nedošlo k porušení zákona o politických stranách, který nepovoluje registraci stran podněcujících rasovou nenávist. Epidemie salmonelózy vypukla v středoslovenském okrese Martin. Během několika týdnů tam onemocnělo více než 1000 lidí (z toho kolem 900 dětí ve věku do 14 let). Dalších 400 lidí onemocnělo salmonelózou v jiných regionech SR. Podle epidemiologů byla zdrojem nákazy želatina použitá při výrobě tvarohových krémů v jedné z martinských mlékáren. Za účelové zpochybňování Slovenska označil ministr obrany SR Pavol Kanis zprávu novin The Washington Times, podle níž vyvezlo údajně Slovensko do zemí bývalé Jugoslávie v letech 1992-1994 zbraně za 170 milionů dolarů. Podle P. Kanise slovenská vláda striktně dodržuje rezoluci OSN zakazující vývoz zbraní do zemí bývalé Jugoslávie. Jak ukázala prověrka Národního kontrolního úřadu SR na ministerstvu zdravotnictví, zapomněl bývalý ministr Viliam Soboňa zaplatit za stomatologicko-protetické služby, jež mu byly poskytnuty v době jeho působení ve funkci. Na tyto služby se nevztahuje zdravotní pojištění a každý občan si je musí hradit sám. Bývalý ministr se brání tím, že při ošetření jeho chrupu nebylo použito zlato, ale levný kov Wiron S. Vysoké teploty vzduchu a dlouhodobé sucho zvyšující nebezpečí požárů donutily lesní úřad v Popradu nařídit zákaz vstupu do tatranských lesů do poloviny září. Krátce před vydáním nařízení byly totiž v tatranských lesích zaregistrovány čtyři požáry způsobené neopatrnými turisty. Zákaz vstupu se však nevztahuje na pohyb po označených turistických cestách. Šéf bývalé československé komunistické Státní bezpečnosti generál Alojz Lorenc, odsouzený v říjnu roku 1992 vojenským soudem v Táboře na čtyři roky vězení za organizování represivních akcí proti odpůrcům komunistického režimu, stále ještě nenastoupil výkon trestu v Slovenské republice, kde žije po rozpadu ČSFR. Pokud Lorenc odmítne nastoupit výkon trestu na Slovensku, bude podle ministra spravedlnosti SR Milana Hanzela slovenská prokuratura zkoumat jeho případ od samého začátku. V Košicích vzniklo Sdružení nespravedlivě propuštěných policistů. Chce se zaměřit na odstranění křivd způsobených protizákonným propouštěním policistů ze služeb ministerstva vnitra. Podle představitelů Sdružení jsou policisté při nespravedlivém propouštění ze služby konfrontováni s vykonstruovanými a nepodloženými obviněními, s hledáním malicherných chyb v jejich práci a nerespektováním presumpce neviny ze strany nadřízených velitelů. Na nepohodlné policisty je údajně vyvíjen psychický nátlak, porušují se jejich lidská práva, důstojnost a čest. 
news V Tatře se bude od září každý pátek odpočívat Praha - Hlavním důvodem zavedení čtyřdenního pracovního týdne v Tatře Kopřivnice od září je hrozba sankčních a regulačních opatření, vyplývajících ze mzdového vývoje v tomto roce. Včera to uvedl představitel Tatry. Podle něj přistoupila Tatra k tomuto radikálnímu řešení po řadě jednání s odbory v minulém týdnu a naposledy toto pondělí. V prvním pololetí loňského roku byla výroba nákladních automobilů v akciové společnosti Tatra Kopřivnice utlumena. Pracovníci byli doma a pobírali 60 % mzdy. V důsledku určitého letošního oživení výroby se mzdy zvýšily a překročily hranici stanovenou vládním nařízením. Vzhledem k tomu, že současná situace v odbytu a prodeji neskýtá záruku, že přidaná hodnota může kompenzovat zmíněný nárůst mezd, považuje vedení Tatry společně s odbory omezení výrobního provozu pro zbytek roku za nezbytné. Obchodní partnery tímto informujeme, že pátek je nyní pro společnost volným pracovním dnem, sdělila Tatra. 
news Chmurné vyhlídky uhlí v Evropské unii Příštích deset let má pro uhelný průmysl znamenat poněkud těžké časy, i když částečnou úlevou bude zvýšení poptávky v Číně a v ostatních asijských zemích. Vyplývá to ze studie Evropské hospodářské komise. Světová spotřeba černého zlata klesla v loňském roce díky značnému omezení v západoevropských zemích a pokles má pokračovat i nadále. Světová produkce uhlí se loni snížila o 1.8 % na 3.43 mld. tun, přičemž v zemích Evropské unie dosáhl pokles hodnoty 13.2 % a v zemích střední a východní Evropy 8.9 %. V zemích EU bude v tomto roce zrušeno v uhelném průmyslu nejméně 10 tisíc pracovních míst a v bývalých socialistických zemích včetně SSSR během příštích 10 let asi 150 tisíc pracovních míst. Komise to komentuje jako tragický výhled. Ačkoli produktivita evropských dolů stále stoupá, nejsou s to konkurovat levnému uhlí ze zámoří. S tím kontrastuje skutečnost, že poptávka po uhlí prudce stoupá, zvláště v asijských zemích, které se dnes na světovém trhu s uhlím podílejí více než 40 %. Sama Čína má zvýšit do konce století jeho produkci o 250 mil. tun a Austrálie a Indonésie jsou připraveny v případě potřeby objem vývozu této suroviny zvýšit o 40 mil. tun. (am) 
description Diamanty z mořského dna Jihoafrický koncern De Beers vynaložil 200 milionů USD na sedm těžebních lodí Johannesburg - Asi 17 námořních mil (tj. 31.5 kilometru) od pobřeží Namíbie odsává jihoafrický koncern De Beers diamanty z mořského dna v hloubce 125 metrů. Firma, která dominuje světovému obchodu diamanty, tlačí těžební techniku až na hranice možností při průzkumu a těžbě desetitisíců velmi malých drahokamů roztroušených po ploše stovek čtverečních kilometrů mořského dna. Debmar Atlantic, původně loď na průzkum ložisek ropy, byla přeměněna na plovoucí diamantový důl. Vysává každou minutu tuny materiálu, z něhož jsou tříděny diamanty, které jsou z bezpečnostních důvodů okamžitě zakonzervovány do plechovek na automatické výrobní lince. Každá plechovka obsahuje směs, v níž je až 1900 diamantů. De Beers Marine, pobočka jihoafrického koncernu, je jedinou firmou, která v těchto hloubkách pracuje. Drahokamy v namibijských vodách jsou asi 60 milionů let staré a urazily patrně vzdálenost 1500 km, než se na tato místa dostaly díky tropickým lijákům z řeky Orange v Transvaalu. Při hledání diamantů prozkoumal De Beers pečlivě oblast velikou jako Nizozemsko. Pouze nejtrvanlivější diamanty přežily tak dlouhou cestu. Téměř každý vytěžený diamant má kvalitu drahokamu, a to je důvod, proč se tak nákladná těžba z moře firmě vyplácí. De Beers Marine (DBM) vynaložila 200 mil. USD na nákup a přestavbu svých sedmi lodí. Více než 50 milionů USD bylo vynaloženo na průzkum od roku 1991. Roční provoz jedné lodi stojí zhruba šest milionů USD. I přes tato fakta stojí mořský důl mnohem méně nežli 500 milionů USD, které by stálo založení diamantového dolu na souši. Vloni DBM odsála z mořského dna diamanty o obsahu 302754 karátů, o 16 procent více než v roce 1992. Letos se očekává, že těžba vynese ještě více karátů. V loňském roce představovala těžba DBM asi třetinu celkové namibijské produkce diamantů v karátech a ještě více nežli třetinu v hodnotě. 
description Bezbolestná léčba močových kamenů Litoměřice (mag) - Litotryptorem začali pod dozorem zástupců z Výzkumného ústavu zdravotnické techniky MEDIPO Brno, který přístroj dodal, pracovat lékaři Městské nemocnice v Litoměřicích. Litotryptor Medilit M5 v ceně 14 milionů korun je určen k neinvazivní, téměř bezbolestné léčbě - přesněji k rozbíjení močových kamenů v ledvinách a močových cestách. V severočeském regionu vlastní tento přístroj pouze nemocnice v Mostě. Jak řekl LN ředitel Městské nemocnice v Litoměřicích MUDr. Miroslav Jiránek, byli první čtyři pacienti doslova nadšeni. Nejen proto, že nemuseli podstoupit klasickou operaci, ale důvodem je i podstatně kratší doba pobytu v nemocnici, dodal ředitel. 
collection Krátce V pravidelném pořadu Aréna na ČT 1 dnes vystoupí premiér České republiky Václav Klaus. S představiteli opozice bude diskutovat na téma životní úroveň. Bezplatné kurzy polského jazyka pro širokou veřejnost zahájí v říjnu Polský institut v Praze na Václavském náměstí 19. Kongres Mezinárodní společnosti pro kontinenci (schopnost ovládat vyprazdňování) se koná ode dneška do pátku v pražském Paláci kultury. Zúčastní se jej přibližně 900 lékařů z celého světa, kteří se budou zabývat zejména diagnostikou. Kolekci barevných fotografií vystavenou do 30. září v pražském Středisku křesťanské kultury při klášteře dominikánů nazval její autor Ludvík Baran Madony v lidových krojích. Na modernizaci pražského archivu poskytne radnice hlavního města zhruba jeden milion korun. Částka bude použita na napojení Archivu hlavního města Prahy na počítačovou síť. Ta by měla v budoucnu propojovat všechny archivy ČR. Vojenská konzervatoř zůstane i nadále v zámku v Roudnici nad Labem, i když Wiliam Lobkowicz, jemuž byl objekt vrácen v restituci, počítal původně s jeho komerčním využitím. Nakonec sám majitel požádal o to, aby škola zůstala v zámku. Přistoupil i na podmínky nájmu ve výši 1.75 milionu korun. 
news Lepší spolupráce v rámci CEFTA Praha - Pro efektivnější spolupráci mezi Českou republikou a Maďarskem v rámci Středoevropské zóny volného obchodu (CEFTA) se včera vyslovil předseda české vlády Václav Klaus spolu s maďarským ministrem zahraničí László Kovácsem. Sdělil to Vadim Petrov z kanceláře předsedy vlády. Oba představitelé se rovněž vyslovili pro častější kontakty, rozvoj bilaterální spolupráce a pro vzájemnou podporu v zahraničněpolitické oblasti při směřování obou zemí do Evropské unie. Ministr Kovács, který včera přijel na dvoudenní návštěvu České republiky, se také setkal s prezidentem Václavem Havlem a předsedou poslanecké sněmovny Milanem Uhdem. Jde o první oficiální návštěvu maďarského ministra zahraničí v samostatné ČR. 
news Přijíždějící sanitka překazila loupežné přepadení Nový Jičín (mot) - Jako pachatele neúspěšné loupeže výplat zaměstnanců ZD z Jeseníku nad Odrou, která se stala 12. srpna, usvědčili kriminalisté z Nového Jičína šestici mužů ve věku od 19 do 30 let. Ti v inkriminovaný den dvěma ukradenými auty zaútočili na vůz převážející výplaty a bočními nárazy jej vytlačili ze silnice tak, že havaroval v příkopu. Když už se ozbrojení lupiči vyhrnuli z přepadových aut a chystali se ukrást částku 1.3 milionu korun, vyplašila je sanitka přijíždějící od obce Hůrka. I přesto, že posádka vozu s výplatami už byla oslepena slzotvornou látkou, kterou jí nastříkali do očí, lupiči se zalekli a z místa činu ujeli. Na stopu nedokonaného zločinu přivedl policisty jeden z členů gangu, když byl zadržen při vloupání do restaurace. Celé šestici bylo prokázáno více podobných vloupání. 
news Oznámení Čtrnáctiletý chlapec z Pardubic, přechodně hospitalizovaný v diagnostickém ústavu v Hradci Králové, je od pondělí pohřešován. Chlapec byl s matkou nakupovat, náhle jí však řekl, že jde domů, ale tam již nedorazil. V kapse měl pouze 20 korun, tak je jisté, že se co nevidět někde objeví, řekl LN k případu pracovník tiskového oddělení východočeské správy policie Jaroslav Charvát. (jop) 
news Izetbegovič nežádá zrušení zbrojního embarga Sarajevo - Další vyzbrojování nemusí být nutně vázáno na zrušení embarga. Z vojenského hlediska by to byl sice nejjednodušší způsob, ale vytvořilo by to celý komplex dalších problémů, řekl včera bosenský prezident Alija Izetbegovič listu Oslobodjenje. Vždy jsme věděli, že válka bude trvat dlouho, řekl a dodal, že cílem vlády je udržet armádu 200000 mužů a zmenšit technickou propast mezi ní a bosenskými Srby. Přiznal také, že proces vytváření konfederace s Chorvatskem se nyní zastavil. Přičetl to rozporům mezi Chorvaty. Izetbegovič se nevyslovil pro zrušení embarga na dovoz zbraní pro svou vládu, protože tento krok je v Sarajevu považován za rizikový. Dává totiž bosenským Srbům záminku ke všeobecnému útoku. Po sečtení hlasů v 62 z 82 volebních obvodů se ukazuje, že proti plánu, který navrhuje rozdělit Bosnu mezi muslimsko-chorvatskou federaci v Bosně a bosenské Srby téměř na polovinu, se vyslovilo dosud 96 procent hlasujících. Před dokončením je plán evakuace Ochranných sil OSN v bývalé Jugoslávii (UNPROFOR) pro případ vyhrocení situace v krizových ohniscích. Plán počítá s odsunem jednotek do konce října. A netýká se jen mírových sil v Bosně. Je v něm zahrnut i odsun jednotek rozmístěných v tzv. Republice srbská Krajina (RSK) v Chorvatsku. Vatikán potvrdil bosenským představitelům, že papež Jan Pavel II. navštíví příští týden Sarajevo. V rozhovoru pro agenturu Associated Press to uvedl bosenský premiér Haris Silajdžič. Papež by do Sarajeva měl přiletět 8. září, nicméně panují obavy o jeho bezpečnost a zdravotní stav. Předák bosenských Srbů Radovan Karadžič varovně prohlásil, že papežovu bezpečnost v Sarajevu nelze zaručit. Je to uznání všem, kteří neuposlechli volání po krvi a ohni, zhodnotil nadcházející papežovu cestu Silajdžič. Uznání těm, kteří stále věří v to, co symbolizuje Bosna, dodal premiér. 
collection Krátce Ulsterší loajalisté z organizace Ulsterští bojovníci za svobodu (UFF), kteří bojují za setrvání Severního Irska pod britskou správou, včera varovali, že očekávané příměří ze strany Irské republikánské armády (IRA) nepřinese mír v provincii a že naopak bude cestou k občanské válce. Indie včera vypověděla ze země jednoho z pákistánských diplomatů. Reagovala tak na rozhodnutí pákistánských úřadů, které hodinu předtím obvinily ze špionáže jednoho z členů indické diplomatické mise v Pákistánu a vypověděly ho ze země. Předseda Bulharského svazu tělesné výchovy a sportu Cvetan Cvetanov byl včera zavražděn několika výstřely z pistole, když vycházel ze svého domu v Sofii. Po atentátnících se intenzivně pátrá. Rusko dnes ukončí stahování svých jednotek z Lotyšska. Oznámil to v Rize na zasedání rusko-lotyšské komise, která kontroluje plnění dohod o odchodu ruské armády, zástupce velitele Severozápadní skupiny vojsk generálporučík Fjodor Melničuk. Desítky rwandských vojáků z poražené prohutské vládní armády se denně tajně hlásí do služeb ozbrojených sil nynější rwandské vlády, která byla vytvořena po vítězství Rwandské vlastenecké fronty. Řekl to zvláštní zmocněnec OSN ve Rwandě Šahrján Muhammad Chán. Ruská policie musela ve městě Omsk na Sibiři usmrtit psa, který zabil svého spícího pána. Bulteriér se vrhl na svého majitele, který dřímal na pohovce, a pokousal jej na hrdle a tváři. Když se manželka oběti vrátila domů, pes pokojně seděl vedle mrtvého těla. 
essay Za opožděné placení závazků přichází trest Byznys pro každého Jaromír Richter Každému z nás se může stát, že z nějakých osobních, podnikových či zcela objektivních důvodů něco nezaplatíme včas. Pro takový případ je dobré vědět, jaké sankce nás mohou potkat. K nejčastějším zajišťovacím prostředkům pro případ neplnění peněžitých závazků podnikatelů patří úrok z prodlení. Na rozdíl od smluvní pokuty zákon výslovně nepodmiňuje jeho uplatnění příslušným ustanovením ve smlouvě. Ponechává na vůli smluvních stran, zda ujednání o úroku z prodlení a jeho výši zahrnou do smlouvy. To znamená, že pokud ustanovení o výši úroku smlouva postrádá, nezaniká nárok věřitele (prodávajícího, zhotovitele, dodavatele apod.) na jeho vymáhání, pokud jej hodlá uplatnit, ani povinnost dlužníka (kupujícího, objednatele, odběratele apod.) úrok zaplatit. Tím vyvracíme obavy věřitelů dotazujících se často na následky opomenutí ustanovení o úrocích ve smlouvách. Povinnost dlužníka nastává ode dne, kdy porušil svůj závazek k peněžitému plnění, tj. ode dne, kdy nezaplatil dohodnutou finanční částku, ač se k tomu zavázal, a trvá do dne skutečného splnění. Zdůvodňování příčin neplnění dlužníkem je bezvýznamné. Povinnost k úhradě úroku se totiž vztahuje i na případy jinak vylučující odpovědnost. Patří sem i případy tzv. vyšší moci. Nárok věřitele na úrok z prodlení nelze proto nijak zpochybňovat. Diskutovat je však možno o výši úroku. Z předchozího vyplývá, že mohou nastat dva případy. V prvním vycházíme ze skutečnosti, že výše úroku z prodlení byla stanovena smlouvou. Je proto třeba plnit v takové výši, jak to smlouva ukládá. Nejde ovšem o plnění neomezené. Co se týče horní hranice úroku, nelze překročit zásady poctivého obchodního styku (§ 265 Obchodního zákoníku). Úroky přesahující přiměřenou míru jsou zpravidla soudně nevymožitelné. Při rozhodování o přiměřenosti vychází soud zpravidla z § 369 odst. 1, o kterém píšeme dále. Ve druhém případě se jedná o stav, kdy smlouva postrádá ustanovení o výši úroku z prodlení. Na tento případ se vztahuje podpůrné ustanovení § 369 odst. 1 Obchodního zákoníku. Podle něj je dlužník povinen zaplatit věřiteli úrok z prodlení ve výši o jedno procento vyšší, než činí obvyklá sazba úroků z úvěrů poskytovaných bankami. Vzhledem k nestejným úrokovým sazbám peněžních ústavů v jednotlivých místech se při uplatnění tohoto postupu řídí výpočet sazbami v místě sídla dlužníka. Doba rozhodná pro výpočet je doba uzavření smlouvy, v jejímž důsledku vznikl peněžitý závazek dlužníka. Pokud by obvyklé úrokové sazby bank v místě sídla věřitele umožňovaly vyšší úrok z prodlení, čímž by docházelo k jeho poškození, připadá v úvahu vymáhat rozdíl ve formě náhrady škody. Takový postup umožňuje ustanovení § 369 odst. 2. 
letter Proč pošta nedoručí noviny až do schránky? Zeptali jsme se za vás Naše poštovní doručovatelka mi oznámila, že od 1. 9. mi nebude donášet noviny do schránky, která je umístěna v chodbě domu. Dům se totiž zavírá. Noviny mi proto bude házet pod domovní dveře. S tím nemohu souhlasit. Bydlím v pětipatrovém domě, který je obydlen spoustou nájemníků a mohu jen očekávat, že mi někdo noviny ukradne. (Anděla Kolleková, Praha) Odpovídá ing. Eduard Prandstetter, ředitel odboru pošt z ministerstva hospodářství. Zamykání domů je problém, který narušuje činnost nejen pošty, ale i dalších institucí, jejichž posláním je dodávat zásilky do schránek. Domy se zamykají i v zahraničí, tam však toto odůvodněné opatření přístupu ke schránkám nebrání. Jsou totiž umísťovány buď na vchodových dveřích, nebo ve vstupní části domu, která je ještě před zamykanými domovními dveřmi. Je smutným dědictvím, že logický požadavek zajištění volného přístupu k domovním schránkám byl u nás, na rozdíl od zahraničí, dlouhá léta ignorován, a že tudíž mnoho domů této podmínce nevyhovuje. Za to obyvatelé domu nemohou, nicméně jsou to především oni, kdo se musí na řešení vzniklých problémů podílet. Nedobrá tradice odmítat spolupráci s poštou bohužel pokračuje i nadále. Předplatí-li si ovšem někdo dodávku novin do domu, který je v době roznášky zamčen, stěží může očekávat, že noviny budou řádně dodány. V případě pisatelky navíc nejde o poštovního doručovatele, ale o doručovatele První novinové společnosti. V zahraničí se pošta v takové situaci zachová nekompromisně: není-li přístup ke schránkám zajištěn, zásilky se přestanou doručovat. U nás se pošta pokusila problém zaviněný někým jiným alespoň částečně vyřešit: někteří doručovatelé si opatřili od domů klíče. Jde ovšem o řešení nouzové a nedokonalé, které leckde nefunguje. Jediným řešením je spolupráce s poštou a dalšími distributory, která navíc adresáty nic nestojí: Často by postačilo opatřit zvonky jmenovkami a ty poškozené opravit, zamykat až druhé domovní dveře (až ty za prostorem se schránkami), domluvit se s doručovateli o tom, kdo je vždy doma apod. 
sport Fujdiar se vrátil a porazil Slavii Reprezentant Řepka se zranil v Benešově První výhra Českých Budějovic hned senzací Praha - Dnešní závěrečné dva zápasy 5. kola první fotbalové ligy (Cheb - Sparta, 16 h, Žižkov - Jablonec, 17 h) pravděpodobně způsobí změnu na čele ligové tabulky. Pražská Slavia totiž ztratila zcela nečekaně body s Českými Budějovicemi, které na půdě vedoucího týmu ligy získaly své první letošní ligové vítězství. Velký podíl na tom má autor dvou branek Fujdiar, který vloni v létě z jihu Čech odešel do Olomouce a zpátky se vrátil teprve minulý týden. Jihočechům stačily k výhře tři minuty na začátku druhého poločasu. Karel Jarolím nastoupil nakonec přeci jen v dresu Bohemians, ale ani jeho přítomnost neodvrátila porážku Pražanů. Na hřišti nováčka Benešova získala Ostrava tři body, ovšem ztratila (a s ní i naše reprezentace) stopera Řepku. Ten s těžkým výronem v kotníku a možná i poraněnými vazy odstoupil ve 41. minutě. Zákostelský mi dopadl po výskoku na nohu a já ji nešťastně otočil, vysvětlil český reprezentant, který vyloučil svůj start v úterním zápase ME proti Maltě v Ostravě. Benešov - Ostrava 1:2 Ačkoliv ligový nováček prohrál, opět potvrdil, že se favoritů nebojí. Ujal se vedení ve 14. minutě, kdy Borovec zaskočil technickou střelou ze dvaceti metrů do růžku branky gólmana Bernadyho. Baník vyrovnal chvilku nato - po centru Veselého hlavičkoval ve vápně neobsazený Tůma. Benešov měl mírnou územní převahu, jenže ji gólově nevyužil. Nedokázal to ani Studeník krátce po přestávce, když stál sám proti Bernadymu. Naopak v 65. minutě zapomněli benešovští na Duhana a hosté vedli. I za nepříznivého stavu domácí útočili, ale smolař Studeník netrefil ani odkrytou branku. Rozhodčí: Amler. J. Hřebík, trenér Benešova: Chci poděkovat hráčům, naběhali toho víc než soupeř a hráli na úrovni svého maxima. W. Lička, trenér Ostravy: Obě mužstva chtěla zvítězit. To utkání prospělo, hrálo se otevřeně. (šv) Brno - Zlín 1:0 Domácí dlouho marně hledali klíč na pružnou a pohyblivou obranu soupeře. Teprve dvě minuty před koncem po přihrávce Wagnera uspěl Dostálek, který zajistil Brňanům těsné vítězství. Zlín v žádném případě nemyslel pouze na bránění, jenže jeho koncovka byla nedůrazná. Rozhodčí: Krondl. P. Uličný, trenér Brna: Po příchodu Valnohy ve druhém poločase nastal obrat, dostali jsme soupeře pod tlak. J. Adamec, trenér Zlína: Jednobranková prohra mne mrzí daleko více, než kdybychom dostali čtyři branky. Slavia - Č. Budějovice 1:2 První vážnější šanci měla Slavia až ve 21. minutě. Suchopárek přiťukl Bergerovi, a ten skrz houšť těl tvrdě vystřelil do brankáře. Přesnost chyběla hlavičkám Hogena i Suchopárka. Ještě před odchodem do šaten poslal Knoflíček už podruhé míč z nadějné pozice nad branku. Druhý poločas začal šokem. Hrálo se sotva pět minut, když Fujdiar po Váchově přiťuknutí prostřelil z hranice šestnáctky obranu Slavie - 0:1. Za další tři minuty sprintovali tři hráči hostí proti dvojici slávistů. Jindráček přihrál Fujdiarovi a ten upravil na 0:2. Naději Slavii vrátil Hogen, který po Bergerově přihrávce dal kličku Holcovi a snížil na 1:2. Vinou špatné kombinace domácích a díky umění brankáře Holce vyšel následující nápor Slavie naprázdno. V 73. minutě byl po druhé žluté kartě vyloučen hostující Vácha, ale za dvě minuty jej následoval Vávra za faul na unikajícího Fujdiara. Rozhodčí: Bohuněk. P. Tobiáš, trenér Č.Budějovic: Tajně jsem věřil, že nás na Slavii opustí smůla a že uhrajeme bod. M. Beránek, trenér Slavie: Proti dobré obraně soupeře jsme se těžko prosazovali. Ne všem našim hráčům se daří tak, jak bychom si představovali. (ber) Olomouc - Drnovice 1:0 Moravské derby přineslo dobrý fotbal až po přestávce. Olomoučtí se dostali do vedení, zabrzdilo je však vyloučení Vaďury. Drnovičtí se však ani proti deseti domácím neprosadili, a tak tři body za vítězství si připsala zaslouženě Sigma. Rozhodčí: Ulrich. Vaďura po druhé žluté. K. Brückner, Drnovice: Sigma vyhrála zaslouženě, i když těsně. I když jsme hráli proti deseti, měli jsme jen jedinou šanci v případě Druláka. D. Radolský, Olomouc: Jsem rád, že jsme i v deseti nepodlehli panice, udrželi útočníky Drnovic a zvítězili. Liberec - Bohemians 3:1 Hosté sice začali dvěma střelami Krejčíka a Veselého, ale to bylo po prvních dvaceti minutách vše. Ve 27. minutě zahájil útok na vítězství domácích Janeček, který zužitkoval perfektní přihrávku od Haška. Hned v úvodu druhého poločasu liberecký Hašek zvýšil po chybě obrany soupeře na 2:0. Hosté otevřeli hru a v 54. minutě se jim podařilo zásluhou Vlčka snížit na 1:2. Skóre uzavřel v 60. minutě Hřídel, který zužitkoval přihrávku Obajdina. Domácí i nadále útočili, avšak s prudkými střelami Kočího a Obajdina si Blažek poradil. Rozhodčí: Legierský. Fr. Barát, trenér Bohemians: Domácí hráli s nadšením a vítězství si zasloužili. Vl. Petržela, trenér Liberce: Musím smeknout před 17letým Čuprem. Naším nejlepším hráčem byl Kočí. Plzeň - Hradec Králové 1:0 Domácí si vytvořili značnou převahu. Jeden z rychlých úniků Miky dokázal Heřman hlavou proměnit ve vedoucí branku Plzně. Hosté nerezignovali a po lajdácky kopnuté penaltě domácím Pavlíkem Plzeň jen zoufale odkopávala a zdržovala hru. Rozhodčí: Svatonský. 
sport Dnes česko-ruský ligový souboj Ve Zlíně začíná I. ročník Pragobanka Cupu s dotací 80000 dolarů Zlín (bra, tob) - Zápasy Česká republika - Rusko ( 16.30) a Švédsko - Slovensko (20 hodin) začne dnes na stadionu Luďka Čajky ve Zlíně první ročník mezinárodního hokejového turnaje Pragobanka Cup '94. Jeho vítěz získá prémii 45000 dolarů, druhý v pořadí 20000, třetí místo bere 10000 a čtvrté 5000 USD. Celková dotace tedy činí 80000 dolarů. Česká reprezentace přijela do Zlína rovnou po vítězném zápase o Slovakia Cup v Bratislavě a bude žádat, aby jí direktoriát turnaje povolil soupisku s pětadvaceti hráči. V kádru zatím k žádným změnám nedošlo, neboť zranění Hořavy a Růžičky nedovolila Luďku Bukačovi tyto zkušené borce povolat. Chytat bude určitě Turek. Jinak sestava záleží na tom, kolik hokejistů nám direktoriát povolí, řekl trenér Luděk Bukač a v dobré náladě dodal: Na taktiku se zeptejte maséra Šaška, ten ví všechno líp... Náš dnešní soupeř, Rusko, přiletěl včera do Prahy a večer si vyzkoušel led ve Zlíně. Přestože je tým složený výhradně z hráčů domácí soutěže (stejně jako náš), o jeho tradiční síle není třeba pochybovat. I když během léta vyvrcholil funkcionářský boj v Ruské hokejové federaci, trenér Boris Michajlov nakonec u kormidla zůstal. Má však nové ambiciózní asistenty Igora Tuzika z Dynama Moskva a Gennadije Cygurova, trenéra mistrovského celku Lada Togliatti a zároveň reprezentační dvacítky. Hokejoví fanoušci ve Zlíně mají o zápasy Pragobanka Cupu velký zájem. Podle odhadů by každé utkání našeho celku mělo zhlédnout kolem 7000 diváků (kapacita stadionu je 8000). Na historicky třetí oficiální česko-slovenský duel se dokonce očekává plný dům. Slovenský výběr se oproti bratislavskému střetnutí bude muset obejít bez dvou opor. Trenčínský útočník Jánoš si ze zápasu odnesl zlomený nos a Oto Haščák nastoupil klubovou přípravu v ESV Kaufbeuren. Curt Lundmark, trenér Švédů - dnešního soupeře Slováků - přivezl do Zlína výběr složený ze zkušených hráčů (Svensson, Bergqvist, Larsson) a několika nováčků. Olympijští vítězové z Lillehammeru a třetí celek z posledního mistrovství světa je největším favoritem turnaje. 
essay Mluvě francouzsky Poslední slovo Martin Vaculík Mluvě francouzsky, přistoupím k okénku směnárny, přisunu pětisetfrankovku a obdržím okolo 2350 Kč. Mluvě česky, za tutéž bankovku obdržím o 130 Kč více. Mluvě nejprve francouzsky a poté česky, dostanu vysvětlení, že jsem měl požádat o - na poutači vyhlášená - pouhá dvě procenta poplatku. Mluvě francouzsky, zaplatím na Petřínské rozhledně dvojnásobné vstupné a francouzský katalog Národní galerie mi bude o 600 Kč dražší než vydání v češtině. Za odvezení do středu města si taxikář požádá o 300 Kč místo 30. Mluvě francouzsky, nedokážu si koupit ani lístek do metra, neboť se nedozvím, že ve vymezeném čase musím vložit do automatu částku dělitelnou šesti. A zatímco budu hledat pomoc, vyletí na mě zřízenec, a místo aby mně poradil, strašlivě mě seřve, protože z roztržitosti nebo z nevědomosti držím v ruce cigaretu. Veronique, prostě oblečena, típla cigaretu, nedopalek schovala do hrsti a chystala se vstoupit do exkluzivního obchodu se starožitnostmi. Cestu jí však zatarasil dobře oblečený muž a začal jí nadávat, jak usoudila podle intonace. Věřím jí a ne jemu: o chvíli později mi ukazoval, jak si típla o vnější stranu jeho schodku, ačkoliv stopa rozdrceného popela byla viditelně na mramorovém chodníku. Ten chodník je také náš, a jestli vaše děti budou před naším obchodem takhle posunkovat, zavolám policii! Zkrátka od kterékoliv přepážky na vás může vyletět chlap nebo baba, a jen proto, že nejste věci znalý, oboří se na vás jak na psa, který právě udělal hovínko. Dobře. Takže jak vy na mě, tak já na vás. Jak to, že vy, hulváti a zloději, si dovolujete s námi návštěvníky a zákazníky takto jednat? Kdo vás to naučil a ve kterém chlévě jste se narodili? Na vajgl si stěžujete, a přitom tu máte nablito! Myslíte si snad, že stačí nasadit si motýlka, aby se z vás stali gentlemani, a nasadit vysoké ceny, abyste si claimovali nóbl klientelu? Ta klientela, po které toužíte, právě vůbec, ale vůbec nemá ráda, když z ní někdo dělá šaška! Anebo si představujete, že cizinci vám budou i nadále s úsměvem nastavovat peněženky jenom proto, že na to mají a že koruna je za dvacet centimů? Za jakou kulturou si myslíte, že budou jezdit, když budou považováni pouze za chodící měšce? Nechat se ošidit je jako dostat facku. Nemoci důvěřovat je jako pobývat u nepřítele. I dojné krávy si mezi sebou všecko řeknou - už mi to řekly. Vyrábějí vám vaši pověst. A utěšují se řkouce: Bah, ce n' est q' une monnaie de singe! Nejsou to než opičí peníze! Jednou jsem nechal za láhev limonády o deset korun více; bylo to v obchůdku, kde už zavírali a kasa byla uzamčena. Muž se zlomil do předklonu: Ano, PANE, zajisté, PANE, jak si přejete, PANE! Hra moci a podřízenosti. Hra ekonomického dolézání, a závislost, již si každý může tu a tam vynahradit opovržením. Z éry soustavného ponižování vzešli oni, kteří se zaprodávali za onošené džíny. Úřední čepice nebo plná peněženka: teď jenom vrací, co dostali, a ponížený hledá, koho by ponížil. My, Češi! pyšně si na sebe stěžujete. A máte pravdu. Taxikáři vám trhají parkety z bytu, aby si udělali oheň. Dejte si pozor, aby se z vás nestali cizinci: mezi nimi se též nalézá mnoho ubožáků, kteří se chovají zpupně jenom proto, že se tu cítí bohatí! 
caption Vlastnictví lesů přináší více starosti než zisky. Jak všichni majitelé svorně tvrdí, o podnikání v pravém slova smyslu zde nemůže být řeč. Lesy se udržují spíše z rodinné tradice. Foto Ondřej Němec 
news Příznivá bilance společnosti Canon Tokio - Čistý zisk firmy Canon Inc., vedoucího japonského výrobce fotoaparátů a kancelářského zařízení vzrostl v prvním pololetí o 74.4 %. Příznivé výsledky souvisejí především se silnou poptávkou po tiskárnách a úspěšnými restrukturalizačními snahami. Koncern dosáhl v tomto období zisku 170.7 miliónu dolarů, zatímco v prvním pololetí loňského roku jen 97.9 miliónu dolarů. Prodej stoupl o 2.4 procenta na 9.23 miliardy USD proti 9.02 miliardy USD ve stejném období vloni. Canon také revidoval směrem nahoru odhad svých celoročních zisků. Ty mají dosáhnout 230 miliónů USD, což je o 17 procent více, než činil předchozí odhad. Nezměněn, ve výši 19 mld. dolarů zůstává původní odhad prodeje. V loňském roce dosáhl čistý zisk Canonu 211 miliónů USD, hodnota prodejů 18.3 miliardy USD. Mluvčí Canonu uvedl, že společnost se obává dopadu trvale silného jenu na její výsledky za druhé pololetí 1994. V prvním pololetí dosahoval kurz dolaru v průměru 105 jenů. Canon očekává, že ve druhém pololetí oslabí na průměrných 100 jenů. Plánovaný zisk by pak byl nižší, než se očekává. Vysoké prodeje kancelářského zařízení, zejména tryskových a laserových tiskáren, pomohly vyrovnat trvale slabší prodej fotoaparátů. 
news Petr Čermák žádá změnu šéfredaktora, tvrdí vedení listu Denní Telegraf Praha (il, mst) - Vedení a.s. Integra, která je ve stoprocentním vlastnictví Investiční a Poštovní banky (IPB), jedná o odvolání šéfredaktora listu Denní Telegraf Pavla Šafra. Integra je vydavatelem Telegrafu. Podle informací LN je redakce Telegrafu přesvědčena, že k výměně šéfredaktora má dojít po přímé intervenci výkonného místopředsedy ODS Petra Čermáka. K tomuto závěru dospělo vedení Telegrafu na základě pondělního telefonního rozhovoru redaktora Jana Kreuzera s P. Čermákem, ve kterém se ho místopředseda ODS zeptal, zda už jeho redakční kolega V. Krejčí přijal nabídku banky a vystřídá ve funkci šéfredaktora P. Šafra. Podle jednoho z členů vedení Telegrafu iniciativa P. Čermáka na odvolání P. Šafra přímo souvisí s kritickým postojem listu k postupu části ODS v kauze agenti v Chemapolu. V úterý se u náměstka IPB Libora Procházky, který Integru řídí, uskutečnilo jednání, na kterém byl P. Šafr vyzván k rezignaci. Podle informací LN mu náměstek Procházka v případě, že jeho odstoupení proběhne bez publicity, nabídl vysoké odstupné, místo v IPB, případně post generálního ředitele Rádia Echo. Šafr toto řešení údajně odmítl a požádal o písemné zdůvodnění jeho výpovědi. Prozatímní generální ředitel Rádia Echo Karel Navrátil LN řekl, že na tuto funkci se již delší dobu hledá vhodná osoba. Rádio Echo vlastní Českomoravská rozhlasová společnost, jejímž desetiprocentním akcionářem je IPB. V této bance má 34procentní majetkový podíl stát. V této souvislosti P. Šafr v úterý napsal dopis premiéru Klausovi, ve kterém jej upozornil, že P. Čermák již podnikl kroky, které mají vést k mému odvolání. Premiér mu okamžitě faxem odpověděl, že tuto hypotézu považuje za absurdní a že P. Šafr opravdu nemusí mít strach. Petr Čermák včera LN možnost, že by se snažil vyměnit vedení Telegrafu, popřel. Je to nesmysl, vše si vymyslel pan Šafr. Pouze jsem se při telefonátu o něčem úplně jiném zeptal redaktora Kreuzera, zda je pravda, že v listu dojde k výměně šéfredaktora. Že se takový krok připravuje, jsem se dověděl od dalšího redaktora tohoto deníku, řekl P. Čermák. Podle Šafra nemůže být důvodem jeho odvolání ekonomická situace listu. Od chvíle, kdy noviny převzal, náklad stoupl, tvrdí Šafr. 
news Budou Doksy lázněmi? Doksy (mag) - Vytvoření společnosti Lázně Doksy odsouhlasilo na posledním zasedání městské zastupitelstvo v Doksech. Tato společnost bude zároveň investorem výstavby lázeňské čtvrti, která bude mít rozlohu 16 ha a předpokládané náklady na její vybudování jsou 750 mil. korun. Spolupodílníkem této společnosti s ručením omezeným bude město a další tři partneři - firma Ekotes Most, pražská projekční kancelář profesora Emila Hlaváčka (která lázeňskou studii zpracovala) a českolipská Soukromá kancelář pro zprostředkovatelskou činnost. Součástí nové čtvrti mají být lázeňské domy, obchody, banka, park a kolonáda. Až se projekt stane skutečností, mají Doksy šanci změnit se z rekreačního na lázeňské město. 
news Čekan versus TV Nova Praha - Podnikatel Vratislav Čekan, uvažovaný kandidát sociálních demokratů na funkci pražského primátora, kritizuje zpravodajství televize Nova. Tato stanice v úterý oznámila, že Čekan se měl v Německu a Rakousku dopustit zpronevěry a že jeho žena měla být v roce 1988 stíhána za porušení zákona o omamných látkách. Nova operuje se zcela nepodloženými informacemi, řekl Čekan. Doplnil, že jeho manželka podává na televizi Nova žalobu. Kandidaturu na funkci primátora se Čekan chystá po útocích ve sdělovacích prostředcích nejdříve zvážit a prodiskutovat s pražskou ČSSD. Zatím je Vratislav Čekan uveden na prvním místě kandidátní listiny v Praze 3, kde má trvalé bydliště. 
news ČMSS prý nepůjde do voleb s nacionalisty Z politické scény Brno (škr) - Českomoravská strana středu (ČMSS) nevytvoří společné kandidátky pro komunální volby s Hnutím samosprávné Moravy a Slezska (HSMS), jež se od ČMSS odštěpilo, ani s Moravskou národní stranou (MNS), kterou považuje za svého soupeře. LN to včera řekla mluvčí ČMSS J. Skřivánková. Zpochybnila též tvrzení předsedy brněnské organizace HSMS V. Dočkala, že asi polovina místních organizací z této strany odešla, většinou právě do MNS či HSMS. Podle mluvčí není možné říci, kolik organizací z hnutí transformujícího se do ČMSS odešlo, protože tehdy nebyla evidence místních organizací. Nyní registrujeme asi 2700 členů, kteří mají členské legitimace ČMSS a platí příspěvky, dodala Skřivánková. 
news Americký investiční fond pro ČR New York - Založit zvláštní fond pro portfoliové investice v ČR se rozhodla přední americká soukromá investiční firma Oppenheimer and Co., Inc. Nový fond, nazvaný The Czech Republic Fund, Inc. (CRF) je podle svého tvrzení registrován na newyorské burze. Představuje první fond, zaměřený na Českou republiku, s jehož cennými papíry se zde bude obchodovat. Američané tak získali první možnost, jak se přímo podílet na českém trhu. Na českém trhu mají patřit ke konkurentům fondu CS First Boston, který je obchodován v Londýně a který například časopis Worth ohodnotil jako jeden z nejlepších fondů na světě. Na rozdíl od jiných amerických fondů, které investují najednou do všech vznikajících trhů, se CRF zaměří především na Českou republiku. 
news Kubánští emigranti chtějí mrtvého Fidela Castra Miami - Předáci kubánských polovojenských skupin v exilu se domnívají, že je třeba zopakovat vojenskou operaci, jakou byla před více než 30 lety invaze v Zátoce sviní, tentokrát ale s vydatnější pomocí USA. Fidel Castro se dostal k moci střelbou. Musí být střelbou také odstraněn, řekl včera Toni Bryant, velitel skupiny Comandos L. Chceme ho vidět mrtvého, dodal na tiskové konferenci v Miami. Bryant proto žádá, aby Spojené státy zrevidovaly svůj zákon o neutralitě, který zakazuje vést z americké půdy vojenskou operaci proti zemi, s níž Spojené státy nejsou ve válce. Kubánští emigranti by měli mít možnost provádět vojenské údery, aby osvobodili svou vlast od tyrana, uvedl exilový předák. Pět hlavních polovojenských skupin kubánských emigrantů v USA se zmobilizovalo v posledních týdnech. Tento týden začala tzv. brigáda Zátoky sviní verbovat dobrovolníky. Do úterního poledne jich sehnala 150. Brigáda má nyní údajně 2000 členů. Comandos L mají podle Bryanta dostatečný počet členů, ale velitel neřekl, kolik. V úterý opět prudce zesílil příliv kubánských uprchlíků po moři. Podle americké pobřežní stráže jich bylo do setmění zadrženo 1234. Někteří z 13000 Kubánců, kteří už žijí v táboře na Guantánamu, se chtějí vrátit domů. Jejich repatriace bude tématem americko-kubánských rozhovorů o migraci, které mají dnes začít v New Yorku. Toto embargo je šokující. Nemá žádný smysl, řekl včera francouzský president Francois Mitterand o obchodním embargu USA vůči Kubě. Kuba označuje embargo za hlavní příčinu migrace z Kuby. 
essay Spisovatelka mění Bangladéš Martin Novák Záplavy a chudoba bývají většinou hlavní témata, o nichž se mluví v souvislosti s Bangladéšem. V poslední době však touto chudou stotřicetimilionovou zemí hýbalo a dodnes hýbá něco zcela jiného - jedna jediná žena. Feministicky orientovaná spisovatelka Taslima Nasrínová v rozhovoru pro indický týdeník údajně prohlásila, že korán - posvátná a nedotknutelná kniha muslimů - by měl být pozměněn a revidován. Jedenatřicetiletá literátka sice vehementně popřela, že tato slova pronesla, a obvinila indickou novinářku z překroucení svých slov, mechanismus nenávistné kampaně a rozsudku smrti však byl uveden do chodu. Spisovatelka se musela uchýlit do tajného úkrytu, protože extremisté požadovali její hlavu a vláda ji trestně stíhala pro urážku náboženského cítění obyvatel. V bangladéšských městech probíhaly vzrušené demonstrace, zaznívaly výzvy ke stávkám, při pouličních střetech znesvářených názorových proudů se z jedné strany ozývaly hrozby ateistům a renegátům, z druhé hesla o islámských fašistech. Fundamentalistům se podařilo zorganizovat mítink, na němž na 200000 hlasivek žádalo smrt Nasrínové a vůbec zastavení rejdů protiislámských a odpadlických elementů. Rozsudek smrti měl za cíl - stejně jako v průkopnickém případě Salmana Rushdieho - probudit a zaktivizovat masy proti těm, kteří nejsou z hlediska zarytých fundamentalistů dostatečně oddáni silnému postavení a úloze islámu ve společnosti a kteří tak překážejí jejich mocenským ambicím. Chomejního fatwa proti Rushdiemu se v rukou íránských jakobínů a důsledných strážců autenticity islámské revoluce stala mohutným kyjem proti narůstajícímu pragmatismu ve státním aparátu a koneckonců i v celé zemi. Bangladéšští fundamentalisté vycítili v případě Nasrínové šanci k ukousnutí většího kusu mocenského koláče. Přesně mířenými zásahy na citlivá duchovní místa milionů bangladéšských muslimů, často politicky pasivních analfabetů, vytloukají politický kapitál. Většina bangladéšského muslimského obyvatelstva by za normálních okolností inkriminované interview samozřejmě vůbec bývala nezaznamenala. Úpornost bangladéšských radikálů v záležitosti Nasrínové příliš nekoresponduje s islámským právním řádem - šaríou, na nějž se neúnavně odvolávají. Šaría totiž za odpadnutí od islámu ukládá nekompromisně trest smrti pouze muži. U ženy se předpokládá tělesné trestání, které by posléze vedlo k její nápravě. Při posledních volbách v roce 1991 získala extremistická strana Džamíjate islámí pouhých osmnáct poslaneckých míst z celkových tří stovek. Propagandistická kampaň proti Nasrínové jim může dopomoci dosáhnout podstatnějšího zastoupení, popřípadě může zatlačit na vládu, aby zavedla přísnější, podle názoru fundamentalistů islámštější, pořádek. V Bangladéši se v posledních letech již projevují tendence ke konzervativnějšímu pojetí státu s převažující muslimskou populací. Původní ústava z roku 1972 výslovně uváděla, že republika stojí na zásadách nacionalismu, socialismu, demokracie a sekularismu. O pět let později byl čtvrtý bod vyměněn za islám. V poslední ústavě z roku 1988 je již islám uveden jako státní náboženství. Taslima Nasrínová byla dlouho důkazem, že v kontextu islámského světa patřil Bangladéš k demokratičtějším státům. Tato extravagantní, třikrát rozvedená promovaná lékařka veřejně prohlašovala, že manželství je pro ženu otroctvím, že v islámských zemích je žena synonymem pro otrokyni a neváhala se vyjádřit pozitivně k myšlence zcela volného a svobodného sexu, čímž si znepřátelila i mnohé liberálnější a kosmopolitnější muslimy. Svým riskantním a odvážným slalomem projížděla brankami paragrafů na trati bangladéšského zákonodárství vždy úspěšně. Až nyní prudce narazila, paradoxně něčím, čeho se zřejmě ani nedopustila. Nasrínová již v Bangladéši není. Po tlaku Švédska a dalších západních zemí přivřely úřady oko a přehlédly, že ač stíhána, odjíždí ze země. Ze Stockholmu se nechala slyšet, že svůj boj nekončí. Stejně tak potvrdili islámští fundamentalisté, že ať je kdekoli, rozsudek smrti platí dál. O Nasrínovou však dnes již ani tolik nejde. To jen jedna věta z jednoho interview, které poskytla týdeníku v Indii, může znamenat počátek velké nestability a velkých změn v Bangladéši. 
caption Popisek: Nesmělý Garth (Dana Carvey) se málem stane obětí vražedných úkladů nadržené femme fatale Honey (Kim Basingerová)Foto Gemini Film 
letter Zřetelné ohrožení... (LN 23. 8. 1994) K výtržnosti na terezínském hřbitově nepřímo přispěly i některé parlamentní strany. Tehdy, když se rozhodovalo, zda se v politice uhnízdí hulvátství a arogantní, nezodpovědná a elitářsky chápaná poslanecká imunita, daly přednost svým úzkým politickým zájmům. Bylo to v září 1992 při hlasování o zbavení poslanecké imunity pana Sládka za sérii sprostých útoků na prezidenta Havla. Sládka podpořily slovenská HZDS a SNS a česká Strana demokratické levice, Levý blok, Československá sociální demokracie a Liberálně sociální unie... Pokud tyto strany měly něco proti prezidentovi, měly ho tvrdě, ale čestně kritizovat. Ony ale zvolily křivácký způsob boje a podpořily hulvátství, sprostotu a lež v politice. Časem se, bohužel, tato nákaza dotkla ve větší či menší míře i ostatních stran. Z dopisu Josefa Vodičky, Stupice 
news Bebeto zůstává La Coruňa - Brazilský reprezentant Bebeto zůstává i nadále ve španělském klubu La Coruňa. Bebeto chtěl odejít zpět do vlasti, ale žádný brazilský klub není schopen vyrovnat odstupné pět miliónů dolarů, které La Coruňa požaduje. 
sport Francie bez Papina Bratislava - Pro kvalifikační utkání Slovenska na ME proti Francii (7. září) je v nominaci i Krištofík ze Slavie, na zápas týmu do 21 let pojedou sparťané Kožlej a Gunda a drnovický A. Rusnák. V týmu soupeře bude chybět útočník Papin, protože se v Curychu podrobil operaci menisku levé nohy. Kvůli zranění nenastoupí ani Desailly. 
topic_interv Kdy Fujdiar není zbrklý Praha (ber) - Hrdinou zápasu Slavia - Č. Budějovice (1:2) se stal 27letý útočník hostí Ladislav Fujdiar, který dal dva góly a za faul na něho byl navíc vyloučen Vávra. Po utkání nám odpověděl na několik otázek. o Jak jste viděl rozhodující momenty? Před prvním gólem jsem kluky hecoval, že to tam padne. Po standardní situaci se míč od Váchy odrazil ke mně a nártem jsem se dobře trefil. Ve druhém případě jsem naopak kopl špatně, ale naštěstí se míč i tak dostal do sítě. Faul Vávry? Věděl jsem, že běží za mnou, tak jsem zpomalil a když se mne dotkl, trošku jsem to nafilmoval. Ale faul to opravdu byl, navíc jsem bolestivě spadl na koleno... Nelitujete roku, který jste po odchodu z Č. Budějovic strávil v Olomouci a Ostravě, kde jste jen bojoval o místo v sestavě? Určitě ne, ten rok mi dal hodně, teď už jsem starší a zkušenější. Klukům se beze mě dařilo a já jim říkal: Vidíte, jen odejdu, hrajete o první místo. Už jste se zbavil své pověsti mařiče šancí? Je to otázka štěstí a já ho zatím moc neměl. Je pravda, že jsem v koncovce zbrklý, vždy se snažím něco uspěchat... Myslíte, že zápasem na Slavii nastal zlom a teď už budou hrát Jihočeši to, co vloni? Určitě nám výhra psychicky pomůže, do teď jsme byli na dně. Když výhru potvrdíme v utkání s Libercem, tak už bude dobře. 
news Německo uvažuje o zjednodušení daní Bonn - Plán na zjednodušení německých daňových předpisů o 20 bodech zveřejnil včera německý ministr financí Theo Waigel. Cílem je zavést komplexní reformy včetně snížení podnikových daní počínaje lednem 1996. Je podporován i prezidentem Romanem Herzogem, který nedávno vyzval k radikálnímu zjednodušení daňového systému. Vláda kancléře Helmuta Kohla slíbila snížení daní firmám, rodinám a sociálně slabším zaměstnancům, bude-li znovu zvolena při všeobecných volbách 16.října. Podle Waigela plány na zjednodušení daňového systému zahrnují i jednoduchý jednostránkový nebo dvoustránkový daňový formulář namísto dosavadního čtyřstránkového. Daňoví poplatníci by tento formulář mohli vyplňovat jednou za dva roky, namísto nynějšího každoročního přiznání daní. Rovněž podniky by měly jednodušší odvody DPH. 
news Čína požaduje zrušení amerických sankcí na vývoz zboží a služeb Peking - Pokud Spojené státy chtějí, aby Čína zvýšila import z USA, měly by zrušit poslední sankce, které ještě ve styku s Čínou dodržují. Oznámilo to včera čínské ministerstvo zahraničí. Americký ministr obchodu Ronald Brown, který je na týdenní návštěvě v Číně s cílem zlepšit obchodní vztahy, však uvedl, že zbývající sankce zavedené po brutálním potlačení demonstrací za demokracii na pekingském náměstí Tchien-an-men v roce 1989 Spojené státy zrušit nehodlají. Podle čínské strany poškozují americké sankce bilaterální obchod a v rámci něj zejména vývoz z USA do Číny. Sankce se mimo jiné týkají zákazu vojenských dodávek a poskytování poradenských služeb v oblasti obchodu. Čína chce proto hledat možnosti dovozu moderních vojenských zařízení z jiných zemí. 
description Levnější ovocné šťávy v krabicích Linea Nivnice uvede na počátku příštího roku do provozu novou linku na balení ovocných šťáv Praha - Začátkem příštího roku bude v Nivnici instalována nová linka na balení ovocných šťáv do papírových krabic. Investice přijde přibližně na 30 milionů korun. Sdělil to včera obchodní náměstek akciové společnosti Linea Nivnice Pavel Ambros. Tento sortiment bude Linea dodávat na trh za podstatně nižší ceny než současní dovozci. Za litrovou krabici stoprocentní jablečné šťávy by měli odběratelé zaplatit 11.90 koruny, cena pomerančové šťávy se bude pohybovat kolem 16 korun. Letošní obrat akciové společnosti Linea Nivnice by měl dosáhnout 400 milionů korun. Její zisk odhaduje P. Ambros zhruba na 15 milionů korun. Linea vyrábí ročně zhruba 25000 tun výrobků, z toho 7000 až 8000 tun připadá na alkoholické nápoje a zbytek tvoří nápoje nealkoholické. V probíhající druhé vlně kuponové privatizace nabízí Linea zhruba 44 procent ze 74 milionů korun základního jmění. Třináct procent akcií společnosti získali restituenti, pět procent akcií bylo bezúplatně převedeno na město Nivnice, 31 procent akcií vlastní management společnosti a zbývající akcie byly přiděleny fondům RIF a NIF. Linea Nivnice zaměstnává asi 240 pracovníků, jejichž stav hodlá ještě zvýšit. Průměrná mzda v Linee, která dosahuje 5500 korun, by se měla podle P. Ambrose do konce roku zvýšit na 6000 korun. Výše pohledávek za odběrateli po lhůtě splatnosti činí asi 20 milionů korun, pět až šest milionů korun z této částky vázne společnosti v současné době na Slovensku. Zhruba pětinu obratu společnosti tvoří alkoholické nápoje, které jsou určené především pro domácí trh, zbytek limonády, ovocné koncentráty a jiné nealkoholické nápoje. Podle P. Ambrose Linea v poslední době vůbec nevyváží na Slovensko, především v důsledku současných administrativních bariér ze slovenské strany. Hlavními zahraničními odběrateli jsou dnes státy bývalého Sovětského svazu, Ukrajina a Kazachstán. Výrobní prostory společnosti se rozkládají na ploše osmi hektarů a zahrnují tři výrobní střediska, lisovnu ovoce, výrobnu nealkoholických nápojů a sirupů a výrobnu lihovin. Celkové množství druhů výrobků, které Linea vyrábí, je kolem 100, z toho je zhruba 40 druhů sirupů. 
caption Ministr Dlouhý při rozbití lahve šampaňského na počest zahájení výstavby ropovodu z Ingolstadtu nešťastně postříkal vínem Perla Moravy poblíž stojícího zástupce bavorské strany Helmuta Sauera od hlavy až k patě. Oba však tuto záležitost vzali s úsměvem.Foto Pavel Hula - LN 
news Důchody mají být zvýšeny Praha (ika) - Vláda navrhuje od 1. října zvýšení státního vyrovnávacího příspěvku nezaopatřeným dětem a některých dalších sociálních dávek. Návrh zákona, kterým se tak má stát, doporučil včera Poslanecké sněmovně k přijetí parlamentní výbor pro sociální politiku a zdravotnictví. Podle předlohy by se měl například zvýšit státní vyrovnávací příspěvek (SVP) pro děti žijící v rodině s příjmem do 1.5 násobku životního minima o 100 korun na částku 320 korun měsíčně. Rodičovský příspěvek by měl být vyplácen ve výši 1740 korun měsíčně (doposud 1500 korun). Současně je v návrhu poživatelům tohoto příspěvku zrušen SVP, který činí 140 Kč. Pohřebné by mělo stoupnout z 1000 na 3000 korun. V usnesení žádají členové výboru ministra financí, aby ve spolupráci s ministrem práce a sociálních věcí připravili do konce roku návrh věcného usměrňování cen služeb pohřebních ústavů. Výbor včera doporučil sněmovně k přijetí také zákon o zvýšení vyplácených důchodů a důchodů přiznávaných v roce 1994 a 1995. Je navrhováno, aby se starobní, invalidní, částečně invalidní, za výsluhu let, vdovské a sirotčí důchody zvýšily o pět procent a pevnou částku 200 Kč. Současně s touto úpravou je navrhováno zrušit státní vyrovnávací příspěvek poskytovaný penzistům. Jeho hodnota však bude přičtena k důchodu, stane se jeho součástí, takže nikdo o doposud měsíčně vyplácených 220 Kč nepřijde. Poslanecká sněmovna by měla uvedené návrhy zákonů projednat na své schůzi příští týden. 
news T. Ježek: Návrh ODS je vystřelená pecka Praha (če, haš) - Za vystřelenou pecku do parlamentu označil včera předseda jeho rozpočtového výboru Tomáš Ježek (ODA) návrh ODS zabezpečit navždy vyrovnaný státní rozpočet ústavním zákonem. Jak včera řekl LN, jde o novou, dobrou myšlenku. Je jí však škoda, neboť nemá naději na přijetí. Ježkovi na návrhu vadí, že přichází teď, kdy se má mluvit o rozpočtu na příští rok. Má strach, že debata o ústavním zákoně od něho odvede pozornost, proto by se měla odložit na leden či únor. Zasloužit by si měla velkou přípravu a mnoho argumentů. 
description Ze státního úřadu přes zemědělství až k soudu Plzeň (vet) - Ze zpronevěry více než 9.1 milionu korun se před Krajským soudem v Plzni zodpovídá zemědělský velkopodnikatel JUDr. Karel H. Než začal působit v zemědělství, pracoval na ministerstvu vnitra a na ministerstvu kultury, později i v předsednictvu československé federální vlády. Do podnikání se na Sokolovsku pustil v r. 1991. Pronajal si majetek státního podniku Agropodnik. Záhy se dostal do finanční tísně. Zadlužil se milionovými částkami. Přestal proplácet státnímu podniku faktury. Posléze začal podle žaloby neoprávněně rozprodávat dobytek. Podnik, který byl původně předurčen k privatizaci, se tak dostal do likvidace. Podle obhájkyně obžalovaného JUDr. J. Fišerové vychází žaloba, týkající se neoprávněného prodeje více než dvou a půl tisíce zvířat, ze špatného základu. V době, kdy k obchodům došlo, nebyla zvířata základním jměním. Tam byla zařazena až od 1. 1. 1993. Do té doby byla vedena jako zásoby a s nimi měl Karel H. právo volně disponovat. Obžalovaný zdůraznil, že si není vědom, že by se dopustil trestného činu zpronevěry. Uvedl, že počítal během několika měsíců s privatizací, a tedy odkoupením celého hospodářství. Stát vyhlásil oficiálně likvidační politiku na snížení stád v republice. Já na to udělal privatizační záměr a zatkli mě. Do finanční tísně jsem se dostal díky stále se oddalující možnosti privatizovat. Ani zahraniční partneři, s nimiž jsem chtěl spolupracovat, ani české banky mi peníze nehodlali poskytnout, dokud neměli jistotu, že se jedná o můj majetek. Agropodnik se mnou dokonce nemohl uzavřít ani smlouvu o budoucí smlouvě k prodeji. Bránila tomu legislativa, řekl Karel H. Příští týden předstoupí před krajský senát soudní znalci. 
overview Příští týden 5. 9. valná hromada a. s. Závody přesného strojírenství Zlín 5. 9. mimořádná valná hromada a. s. Tesla Hradec Králové 6. 9. porada ministrů projedná mj. konsolidační program ČSA 6. 9. valná hromada a. s. První strojírenský investiční fond Bohemia 
news Příměří vstoupilo v platnost Irská republikánská armáda vyhlášený klid zbraní zatím dodržuje Belfast/Londýn - Příměří, které vyhlásila Irská republikánská armáda (IRA), vstoupilo v Severním Irsku v platnost včera v 0.00 místního času. Stalo se tak 13 hodin poté, co IRA tento svůj krok oznámila. Podle informací policie se v Belfastu noc na včerejšek obešla bez větších incidentů, kromě výstřelů, které bylo slyšet ve východní části města. V ulicích stále hlídkují britští vojáci v obrněných vozidlech. Ti se však nyní, když pominulo nebezpečí atentátů ze strany Irské republikánské armády, obávají reakce ilegálních milicí ulsterských loajalistů, bojujících za setrvání Severního Irska pod britskou správou. Martin McGuiness, místopředseda republikánské strany Sinn Fein, politického křídla IRA, prohlásil, že IRA dodrží příměří za všech okolností. Královská ulsterská policie včera potvrdila, že pokračuje v pátrání po vrazích katolíka, který byl zabit jen několik hodin před tím, než příměří vstoupilo v platnost. K vraždě na předměstí Antrimu se přihlásila zakázaná loajalistická teroristická organizace Ulsterské dobrovolné síly (UVF). Teroristé z UVF zastřeleného muže ponechali v noci na středu na ulici v zaparkovaném automobilu. Výhrady britských politiků k tomu, že IRA neoznačila ve svém středečním prohlášení ohlášené příměří jako trvalé, postupně vystřídala naděje, že mír bude tentokrát skutečně trvalý. Pokud přichází do Irska skutečně mír, přichází do země, která se velmi liší od místa, kde začala válka, napsal včera londýnský list Guardian. Podle deníku The Daily Telegraph přináší příměří pro britskou vládu a unionistickou většinu v Severním Irsku stejné množství příležitostí jako nebezpečí. Pokud klid vydrží tři měsíce, vlastenecká komunita v provincii začne tlačit na vládu, aby zahájila rozhovory s IRA. John Major však nesmí k jednání přistoupit, dokud nebude jasné, že se republikáni vzdali násilí natrvalo, komentuje list. 
essay Vize a tlama tisku Karel Steigerwald, Publicista I lehkomyslný novinář to má těžké: každý den se na něj hrnou nová témata, v nichž se musí nějak vyznat, aniž by se kdo ptal, zda má na seznámení čas a sílu. Tato situace často vede k povrchnosti a radikálním zkratům, které možná pobaví čtenáře, ale především vytváří mlžný oblak radikálních přibližností, rozpitých polotónů a sporných pravd. Zdá se, že čtenář se musí naučit s plytkostí tohoto šerosvěta počítat a brát noviny i jejich relativizující slabosti jako to, co skutečně jsou: pouhý potisknutý papír, na němž se projevují jen některé stránky života. Předseda nejsilnější strany koalice přišel s neobvyklou myšlenkou. Chtěl by prosadit takovou politickou shodu, která by ze zásady vždy vyrovnaného rozpočtu učinila ústavní zákon. Kdo si prolistuje noviny v posledních dnech, zjistí, že Klausův návrh má tyto dimenze: populistický trik před obecními volbami, snaha odlákat pozornost od nynějšího státního rozpočtu, naivní neprosaditelný návrh, ekonomická trivialita, právní chyba, která zaručí pouze plynulý vzestup rozpočtu. Celkový dojem: jakási mazanost politika, kterou novináři prokoukli. Zvídavější laik, který se samostatně pídí po odborné informaci, velice brzy narazí na další dimenze: od dob, kdy se přestalo věřit, že schodkový rozpočet prospívá hospodářství, vedou se ve světě o tomto tématu rozsáhlé debaty a publikují pozoruhodné práce. Laikovi se brzy zdá, že nejde o pouhý laciný švindl, který je možno prudkou smečí novináře srazit se stolu, nýbrž o naprosto legitimní problém, o jehož ošetření usiluje nejen ekonomická věda, ale i politická praxe zdaleka nikoli jen premiéra Klause. O problém, jehož složitou lákavost nevysvětlí nikdo v jednom článku. Politik, kterého novináři rádi obviňují z pragmatismu, aniž by bedlivěji vážili hodnotu tohoto obvinění, předstoupil před veřejnost s vizí budoucnosti. Novináři, ve svém prudkém chvatu, aniž by si všimli, že předseda vlády navrhuje uložit vládě významné ústavní sebeomezení, zastřeli ten návrh obvyklými námitkami: populistický trik. Laik přemýšlí. Schodkový rozpočet zakryje voličům, kdo je věřitel, kdo dlužník. Schodkový rozpočet bude mít volič rád. Přináší blaho hned, hoře z něj později. Když ústava takový rozpočet vládě zakáže, může si vláda vypůjčit jediným způsobem: zvýšením daní. Půjčka se platí hned a je zřetelné, kým. Kdo dluh splácí, zvažuje z vlastního zájmu, chce-li jej učinit. Kdo si dnes vydluží schodkem v rozpočtu, aby později zaplatil ten, koho se dnes nikdo neptá, půjčí si snadněji a utrácet bude rád. Zejména vláda v tísni ochotně zasype voliče vypůjčenými penězi, aby si je alespoň dočasně naklonila. A tak by mohl zvídavý laik pokračovat ve svých neodborných úvahách. Snadné odpovědi, které na něj hrnou deníky, mu nestačí. Dobré námitky proti nim si umí postavit sám. Nepočítá už s tím, že clonou novinářských mlh prorazí za pár dní o věci lepší debata. Za pár dní požene se žurnalistický svět za jiným tématem. Popadne jej do stejně rychlé tlamy. Nedávno prý odpověděl premiér na otázku novináře, nejprve číst učebnice, pane kolego, pak se ptát. Odpověď arogantní, odpověď ovšem věcná. V polosvětě mlh vzbudila pobouření. Ale jen krátce, nový den přihnal zas nový děj. Myslím, že ke Klausově vizi se budeme vracet. Jako ke každé vizi. Čas ji vyvrátí, nebo jí naopak přiřkne lepší dimenze, než deníky tento týden. Jednou si všimneme i její dimenze nepopulistické. Premiér navrhuje krok, který znesnadňuje i jemu vládnutí. Vyrovnaný rozpočet může přestat být předmětem politického dohadování a stát se stejným ústavním pilířem a stabilní součástí našeho úhrnného náhledu na život, jako je všeobecné a rovné hlasovací právo, které v dobách, kdy hlas byl spojen s výší daně, také připadalo mnohým jako podivná vize. 
review Pekelná jízda autobusem Recenze FILM: Americký akční thriller NEBEZPEČNÁ RYCHLOST (Speed, 1994) je režijní prvotinou kameramana Jana De Bonta, osvědčeného spolupracovníka hollywoodských režisérských špiček (Paul Verhoeven, Ridley Scott, John McTiernan). Své zkušenosti s akčním filmem dosud jen pozorně přihlížející debutant holandského původu zhodnotil ve svižnou podívanou s netuctovým podtextem. De Bontův snímek dokazuje, že žánr akčního filmu může skýtat potěšení nejen milovníkům pimprlových morytátů, ale i filmařským gurmánům, nerezignujícím na možnost jít se občas do kina pestře rozhýbanými obrázky pouze bavit. Opakované střetnutí tvrdého losangeleského poldy Jacka Travena (neočekávaně výborný Keanu Reeves) s pyrotechnickým maniakem Paynem (osvědčený Dennis Hopper) odráží dávný konflikt mezi Dobrem a Zlem. Ten má v akčním filmu posledních let neměnnou podobu osobního souboje na život a na smrt. A Jan De Bont pravidla žánru zná. Svébytná logika akční podívané dovoluje režisérovi konstruovat děj jako plynule vzrušivý tok přesně pointovaných dramatických situací. Obrazově vytříbená dynamická skladba má tři části: když Jack psychopatickému zločinci překazí pokus vyhodit do povětří výtah plný vyděšených úředníků, pokračuje měření sil v rozjetém městském autobuse a vrcholí soubojem v soupravě podzemní dráhy, řítící se do zkázy slepou chodbou. Tři běžné dopravní prostředky představují trojici možných pohybů, jimiž se člověk přesunuje na nebi i na zemi. Bezpečné služební stroje, pod dohledem spolehlivých řidičů dopravující cestující tam, kam potřebují, se dílem pekelného zplozence Paynea, milujícího, když to bouchne, mění v ďábelské cely smrti. Ze zešílevšího se mechanismu, neovladatelně pracujícího ke smrti, může vyvést bezradné cestující jen hrdina, který vítězně projde tmou, ohněm a zoufalstvím. Udýchaného Jacka zastaví až polibek odvážné Annie, příznačně vtištěný na Hollywoodském bulváru před Čínským divadlem. Nebezpečná rychlost prostřednictvím brilantně zvládnutého aparátu honiček, výbuchů a záchran v poslední chvíli uvažuje o těch, kteří se vezou a kteří jsou vezeni. Přes povinný happy end tentokrát možná místo řidiče v kabině rozjetého stroje obsadil sarkasticky se ušklíbající ďábel. Alena Prokopová Nebezpečná rychlost, USA, 1994. Distribuce v ČR: Lucernafilm, skupina Beta. Režie: Jan De Bont, scénář: Mark Gordon, kamera: Andrzej Bartkowiak. Hrají: Keanu Reeves, Dennis Hopper, Sandra Bullocková a další. 
description Mysterium a eros poezie Jiří Trávníček Autor (nar. 1960) je literární kritik a historik, působí na Masarykově univerzitě Portrét Ivana Jelínka Život jako z dobrodružného románu: střídání míst, zaměstnání, jazyků, náhlé obraty, útěky nejdříve před morem hnědým, posléze před rudým. A právě těmito dvěma útěky bere na sebe osud Ivana Jelínka mnoho typického z údělu středoevropského intelektuála dvacátého století, člověka ocitnuvšího se bez vlastního přičinění ve velké epice dějin, a přinuceného tak hrát často zcela jiný příběh, než na jaký je svým nejvlastnějším ustrojením uzpůsoben. Člověk na útěku před historií, dobrodruh proti své vůli. Vše tohle - navíc s velice jemným citem pro reliéf doby a prostředí - Ivan Jelínek zachycuje v obsáhlých memoárech Jablko se kouše, které příští týden vycházejí v nakladatelství TORST. Jelínkovy vzpomínky, jakkoli bohaté ve své faktografičnosti osobní i dějinné, však současně představují především velkou obhajobu psanou básníkem, neumlčitelným hlasem jeho touhy po poezii. Je to ona, pro Jelínka Múza z milosti i údělu, modlitba i erotické rozechvění, jež se tu stává ústředním principem, a tedy i nervem básníkova života. Ivan Jelínek se narodil 6. června 1909 v Kyjově (Já jsem pořád Moravan, pochopitelně, protože to mě těší, to je můj původ a všechno...); maturoval na Klasickém gymnáziu v Brně (zde má zřejmě původ jeho celoživotní láska k antice); poté vystudoval Právnickou fakultu v Brně a Štýrském Hradci (doktorát 1932). V letech 1935-38 byl redaktorem brněnské redakce Lidových novin, od roku 1938 působil krátkou dobu v Praze jako redaktor stanice OLR, Radiojournal. Válečná odysea mu začíná už v roce 1939 (Mnichov pro mě byla veliká rána.), kdy prchá přes Jugoslávii do Francie a vstupuje jako dobrovolník do československé legie. Po pádu Francie se dostává do Anglie, kde se v BBC podílí na rozhlasovém vysílání pro Československo. V roce 1944 je na vlastní žádost odvelen na východní frontu a účastní se osvobozování Slovenska. Po roce 1945 pracuje na ministerstvu informací. V roce 1947 odjíždí do Anglie (Byl jsem přesvědčen, že komunisté udělají puč, čemuž nechtěli věřit ani na anglickém ministerstvu zahraničí...) a krátkou dobu zde působí jako volný novinář. Roku 1950 se stěhuje s rodinou do Kanady; pracuje jako přístavní dělník, kovodělník a jako novinář. V letech 1952-1956 učí češtině na US Army Language School v Kalifornii, krátkou dobu také farmaří. Poté, co se roku 1956 vrací do BBC, pracuje jako redaktor československé sekce až do roku 1989. Svůj další život dělí střídavě mezi Londýn, Řím a příležitostné cesty - od roku 1990 už i domů. Básník Jelínek, autor jednadvaceti sbírek, se rodí české poezii nadvakrát či přesněji natřikrát. Poprvé v roce svého debutu (Perletě, 1933), podruhé v roce 1956, po návratu z USA, kdy - jak říká - obnovil vlastní psaní. A potřetí v roce 1991 (sbírka Světlo a tma), kdy se opět dostává legální cestou k českému čtenáři; milostivé mezipřistání v šedesátých letech už totiž doba nestihla (výbor Letohrad i autobiografická próza Potapěči byly na počátku sedmdesátých let zakázány). Zejména od roku 1956, od svého druhého zrození, nasazuje Jelínkova poezie ke kolmému ataku všech prvních-posledních met, vůči nimž je orientováno naše bytí: boha, nicoty, prahu mezi bytím a nebytím a hranice slova. Přičemž tak básník činí zároveň soustředěným odstřeďováním všeho, co k básnickému slovu nepatří, co je jen jeho případek, jehož je nutno se zbavit, a tím slovo očistit od všech nepatřičných příměsí a položit ho na oltář už jako slovo čisté, vyjmuté z řádu jakéhokoli účelu, prvorodivé. Ivan Jelínek se stává básníkem posedlým a strmým. Posedlým stále dalšími a dalšími krystalizacemi svého básnění, které je potřeba přinutit k tomu, aby se vydalo ve svých nejzazších významových možnostech. A strmým pak vůči tomu, co si jeho poezie předsevzala: jít stále výše. Jelínkova poezie - zejména ve svých metafyzických polohách - je poezií uchváceného osamocení a zároveň nejvlastnějších principů poezie. Ke svému osamocení však básník přichází i vnějšími osudy: v okamžiku, kdy není vázán na konkrétního, společensky situovaného čtenáře, jakož ani na nakladatelskou poptávku (několik svých sbírek si vydal vlastním nákladem), nezbývá než psaní z nutnosti psaní, poezie, která si je vlastním důvodem a příčinou, cílem i účelem. Básník dospívá tam, kde už se nelze dělit o žádnou zkušenost, vyjma té, která neviditelně dřímá v nás samotných: prazkušenost archetypu, oné první ontologické žízně každého z nás. Proto Jelínka nelze obmyslet ani žádným velkým okolím časovým a kontextovým. Jisto je, že v české poezii pokračuje v linii Josefa Palivce, tedy v poezii nazývané absolutní, rozumějme: sebestředné svým zrcadlovým přivrácením k sobě. Potíž už nastává, když má být Jelínek pojednán v rámci okruhu katolického, jak činí například Zdeněk Rotrekl a Antonín Kratochvil. Středobodem Jelínkovy poezie není totiž bůh jako skutečnost fixně a předem definovaná. Bůh ano, ale jako tajemství, které si je nutno vydobýt vždy nanovo, v nových a nových přetlacích slova, tedy bůh stojící na chvějivém podloží slova permanentně zmarňovaného svým zánikem. Neboť jen to slovo buď si hodno svého místa v básni, které chce být slovem krajní možnosti a stálého risku - ze ztráty tématu, čtenáře, kontextu i kontroly nad svým vznikáním. I v tomto je Jelínek spíše metafyzikem lyriky absolutní než jakékoli jiné. V delších Jelínkových kompozicích lze nalézt ozvuky barokních mariánských pobožností (spodní hlas dětství?), čemuž odpovídá i bohatý přívlastek a jeho významové přepínání (další barokní souvislost: góngorismus). Odmítáním obrazné pěknosti - to zase míníme Jelínkovy úsporné verše, krátká enigmata -, jakož i etymologickým pokušitelstvím (Co hlavní / vše je zhlavováno. / V hlavolam hlavní scupováno.) a velkou citlivostí pro zvukový plán verše (zejména pro šumění a svisty: hlásky s a š jsou u Jelínka z těch nejexponovanějších) se blíží Halasovi a Weinerovi. Z myšlenkových souvislostí vzpomeňme presokratiky a jejich apeiron, tvar, který ještě nenabyl své tvarovosti, plné nic. Tedy slovo--mýtus, v němž bytí a znamenání stále ještě jedno jsou. Pojetí slova jako významově rozptýleného jsoucna uvádí Jelínka v souvislosti s hinduismem. A nic, nicota, klíčový básníkův motiv, který představuje vyrušení všech protikladů a dobrání se celku a konce -, toť Bůh židovské kabaly. Při básníkově posedlosti slovem, které si už jakoby básní samo, objektivně, mimo volní kontrolu, si nelze nevybavit C. G. Junga a jeho pojetí kolektivního nevědomí ztvárněného v archetypech. Jelínek patří - společně s již vzpomenutým Palivcem, Jaroslavem Vrchlickým, Oldřichem Mikuláškem a Vladimírem Holanem třicátých let - do rodu českých básnických knížat, a to nejenom položením své poetiky, ale i pojetím tvorby. Poezie pro něj představuje nikoli páčidlo něčeho jiného, nástroj či boj za to či ono, ale právěže jen poezii - hrdě osamocenou a strmící. A teprve tato poloha - ano, výlučná, protože krajní - činí obraznými a zvukovými skutky to, co dlí v nejtajnějších zákoutích jazyka; co potencialitu tušeného a sněného uskutečňuje jakožto básnický fakt. 
review The Cranberries live Z nových videokazet Za nové The Smiths bývá označovaná irská skupina The Cranberries, jejíž album Everybody Else Is Doing It, So Why Can't We? se stalo ve Spojeném království nejprodávanějším debutem loňského roku. A sedmdesátiminutový záznam z jejich letošního koncertu v londýnské Astorii ukazuje proč. Polovina z patnácti nafilmovaných skladeb pochází právě z alba, jehož se na americkém trhu prodalo více než kdysi debutových desek U2, Sineád O'Connor nebo Pogues. Krásné, melodické kytarové písně v sobě nezapřou vliv zmiňovaných U2, ale i sladce zvonivého folkrocku či keltské melodiky. Většina převážně pomalých balad obestírá romantický, tajemný, melancholický opar, umocněný nádherným vokálem jednadvacetileté zpěvačky Dolores O'Riordanové (Not Sorry a Lier). Její charismatický projev se rozprostírá mezi pronikavým výrazem Sineád O'Connorové (Pretty), plachou cudností Harriet Wheelerové ze Sundays (Everything I Said) a roztoužeností Liz Fraserové z Cocteau Twins (Waltzing Back). Středem pozornosti kamer je nakrátko ostříhaná, křehká Dolores, která v červené čapce a s několika náušnicemi na pódiu vypadá jako kolébající se pirátka. Video s The Cranberries je dokonalá ukázka, jak lze prostými prostředky docílit mimořádně poutavého účinku. (tse) The Cranberries live, 1994. Distribuce v ČR: PolyGram. 
news IRA na atentát nebude reagovat Dublin - Irská republikánská armáda (IRA) neodpoví na provokace, které by chtěly zvrátit mírový proces v Severním Irsku. Na tiskové konferenci v Dublinu to včera řekl předseda strany Sinn Fein Gerry Adams. Šéf politického křídla IRA měl na mysli vraždu katolíka, k níž došlo ve čtvrtek večer v Belfastu. K odpovědnosti se přihlásila zakázaná loajalistická organizace Bojovníci za svobodu Ulsteru. Adams rovněž požadoval stažení britských jednotek z katolických čtvrtí v Ulsteru. Británie by podle něj měla okamžitě zahájit proces demilitarizace. O příměří v Irsku jednal včera také americký prezident Bill Clinton s irským ministrem zahraničí Dickem Springem. Spring po jednáních řekl, že Clinton mírový proces v Severním Irsku podporuje. 
news Katolická církev proti potratům Praha - Katolická církev ve vyjádřeních z Vatikánu navrhuje, aby v závěrečném dokumentu nadcházející zářijové konference Organizace spojených národů o populaci a rozvoji byla i věta, že potrat by v žádném případě neměl být propagován jako metoda rodinného plánování. Křesťanská misijní společnost (KMS) ústy svého tajemníka Lubomíra Ondráčka vyjádřila obdobný názor. Na rozdíl od katolické církve ovšem křesťané různých církví a směrů sdružení v KMS neprosazují jako jedinou antikoncepci přirozené plánování rodičovství. Jsou proti používání nitroděložního tělíska Dana a proti některým hormonálním metodám. Ostatní je na svobodné vůli a míře poznání manželských párů, neboť z bible nelze k této problematice vyčíst jednoznačnou odpověď, uvedl Ondráček. Loni bylo podle informací KMS v České republice provedeno přes 70 tisíc umělých potratů, a to je varováním pro celou naši společnost. 
essay Cena života Komentář Petr Tomíček Jakub leží na dětské klinice Fakultní nemocnice v Olomouci. Lékaři Jakuba připravují na nepříbuzenskou transplantaci kostní dřeně. Jakub bude operován v Anglii. Jakub nemá jinou možnost, jeho rodina potřebuje k zaplacení nákladů na operaci shromáždit 5 milionů korun. Jakub je odkázán na pomoc a ochotu nás, řadových občanů. O nemocného člověka se tedy nepostará stát, ale rozhodující je v daném případě šikovnost rodiny a známých. Rychlost s jakou zřídí bankovní konto a zveřejní jeho číselný kód v tisku s žádostí o příspěvek. To věc vyřeší (nebo také nevyřeší) pouze v daném konkrétním případě. Veřejnost si na podobné výzvy již zvykla. Většinou ochotně pomáhá. Někdy se peníze shromažďují pomalu, ale přece. Žádné - ale přece - tu však neplatí. Nemoc je potvora, každým dnem se obvykle zhoršuje. Řešení se několikrát hledalo na těch nejvyšších místech. Je absurdní obracet se v podobné záležitosti na široké vrstvy obyvatelstva bez možnosti záchrany ze strany státu. Diskuse o zřízení zvláštního konta při ministerstvu zdravotnictví se vedly mnohokrát. Řeči se vedou a voda ... . Možná, že v tomto okamžiku lékaře navštívil další těžce nemocný pacient. Člověk, kterého bude muset - za devizový peníz - zachraňovat tým zahraničních specialistů. 
caption Předseda německé Křesťanskosociální unie (CSU) Theo Waigel včera zahájil sjezd své strany Foto Reuter 
review Mitterrand o svém postoji k Pétainovi Paříž - Někdejší oddanost současného francouzského prezidenta Françoise Mitterranda kolaborantské vládě maršála Pétaina, který byl po druhé světové válce odsouzen k trestu smrti, je hlavní náplní nové knihy Francouzské mládí, jež se právě objevila na pultech pařížských obchodů. Jejím autorem je novinář z okruhu prezidentových známých Pierre Péan. Dlouho tajené dokumenty a svědectví odhalují na 616 stranách pravicové a nacionalistické postoje mladého Mitterranda před válkou, které vyústily v jeho dobrovolné a aktivní zapojení do antisemitské a rasistické politiky francouzské kolaborantské vlády se sídlem ve Vichy. Mitterrand přešel na stranu odboje až v roce 1943, kdy již budoucnost vichistické vlády začínala být značně nejistá. Podle francouzského novináře Philippa Alexandra se Mitterrand jen snaží odhalit věci dříve, než by tak učinili jiní po jeho odchodu z výsluní politického života, a předejít tak větší ostudě. Mitterrand doufá, že Francouzi ocení alespoň jeho odvahu vyzpovídat se. 
news Osm pro Sirakova Bern - Disciplinární komise UEFA potrestala bulharského fotbalistu Naska Sirakova z Levski Sofia zákazem startu v osmi zápasech evropských pohárů za napadení rozhodčího v předkole Poháru UEFA s Olimpijí Lublaň. Stejně vysoký trest dostal Jorgen Petterson ze švédského týmu do 21 let za obdobný prohřešek v utkání s Francií. 
invitation Další derby pro Sorbita? Praha (mmz) - Další České derby, určené tentokrát čtyřletým klusákům, čeká na chuchelské ochozy tuto neděli. Dostihoví příznivci však nemusí sedět doma ani v sobotu, kdy změří své síly špičkoví dvouletí v tradičním Gerschově memoriálu na 1418 m. Klusáckému svátku předcházely dvě kvalifikace, které potvrdily pozici favoritů zástupců moravských stájí Jadese Ideala a Sorbit Skala. Prvně jmenovaný import ze Švédska se blýskl nedávno vítězstvím ve Vídni a také v kvalifikaci na derby měl dobrý čas. Obě odpoledne začínají v Chuchli ve 14 hod. 
caption Okamžik napětí při utkání Žižkov - Jablonec, v popředí trio Jánoš, Trval a Vejprava Foto Robert Zlatohlávek - LN 
news Tomáš Ježek předvídá letos větší rozpočtovou bitvu Praha (mrk) - Mnohem přísnější a méně tolerantní k vládě než v předchozích letech bude letos podle předsedy rozpočtového výboru Tomáše Ježka (ODA) projednávání návrhu rozpočtu na rok 1995: Doba ohledů na překotné změny či rozpad federace již skončila. Podle Ježka budou poslanci žádat, aby na rozdíl od loňského roku vládou navržené novely daňových zákonů přišly do parlamentu dříve než návrh rozpočtu. Zákon o státním rozpočtu by rovněž neměl obsahovat nepřímé novely jiných zákonů. Jednotlivé resorty by měly poslancům poskytnout rozpočty svých příspěvkových a rozpočtových organizací, v nichž se podle Ježka skrývá mnoho plýtvání. Nepřípustné prý také je, aby návrh rozpočtu obsahoval skryté finanční žertíky vlády- podle Ježkových informací hodlá vláda např. zkrátit běžné dotace Státnímu fondu životního prostředí, aby tak vygumovala 6.1 miliardy na ozdravení ovzduší, které jsme v červnu pracně prosadili. ODA podle Ježka prosazuje rozpočet vyrovnaný nejen z makroekonomického hlediska, ale hlavně z hlediska demonstrativního: stát musí podle něj svým občanům i světu ukázat, že nežije nad poměry. 
essay Berlín - vznětlivý článek německé jednoty Lidi z Východu jsou směšní, poznáš je na první pohled, říká Západoberlíňan Martin. Kamila Pojslová, Berlín GRAF Rok poté, co v listopadu 1989 padla berlínská zeď, v době, kdy vstoupila v platnost smlouva o německém sjednocení, se v Berliner Zeitung poprvé objevila karikatura, která se pro pozdější dobu stala zaklínadlem: Zeď je sice pryč, oznamovala kresba, ale zanechala za sebou rozšklebený kráter. Kráter mezi německým západem a východem. Po letošních volbách do Evropského parlamentu, kdy ve východním Berlíně s nečekanou převahou zvítězila postkomunistická PDS, německý tisk prohlásil, že se tato propast ještě prohloubila. Ti, co v Berlíně nepíší články, ale svoje vlastní životy, mohou oponovat významnými drobnostmi: Že S-Bahn šinoucí se brzy ráno z Alexanderplatzu dál západním směrem (a naopak) kolíbá mačkanici pracantů, kterým tato trasa po čtyřech letech přijde samozřejmá. Že mnohé východní ulice rozeznáte od západních právě jen podle polohy v plánku. Jak je to s propastí doopravdy - jestli je a kolik měří - vědí přesně snad jen andělé, které na berlínském nebi v roce 1987 odhalil ve svém filmu Nebe nad Berlínem režisér Wim Wenders. V Berlíně se bourá a staví. Zatímco potulný Ital si sípavým hlasem říká klidně o celých 60 marek za jakoby poslední kusy pomalované berlínské zdi, zatímco squateři - děvčata a chlapci, kteří svobodomyslně obsadili téměř stovku východoberlínských domů - stříkají více červené na šedou omítku a zlořečí konzumu, v Berlíně se bourá a staví. Sbíječky a majzlíky v berlínských ulicích tepají dějiny. Ra-ta-ta. Rozbíjejí staré silnice a domy, jako by chtěly staronové německé hlavní město odčarovat ze zakletí Hitlerových, Pieckových, Ulbrichtových a Honeckerových časů. Plány výstavby pro potřeby Spolkového sněmu a vlády, která má do tříapůlmilionové metropole přesídlit do konce tisíciletí, jsou velkolepé. Noviny Berliner Zeitung napočítaly v půlce srpna v berlínském centru 200 stavenišť. Starosta Eberhard Diepgen přiřkl svému městu přídomek Werkstatt der deutschen Einheit - tedy dílna nebo možná ještě lépe zkušebna německé jednoty. Berlín je se svou západní a východní částí opravdu jakýmsi Německem v malém. Stejně jako dřív polopaticky znázorňoval rozdělení národa, ale i světa do nepřátelských a navzájem si neznámých bloků, je teď přesvědčivou ukázkou jeho mnohdy ne bezbolestného spojování. Autoři průvodců píší o fascinujícím místě, kde si každý může osahat prolínání Východu a Západu. Jako by vykřikovali: Ještě ne na světové úrovni, a právě proto tak rozkošně živoucí. V Berlíně se bourá a staví. Porážejí se mnohé lidské osudy a rodí se nové. Pokud je Berlín opravdu dílnou německé jednoty, zdá se, že se Němci rozhodli do lepší budoucnosti prostavět. Jako třeba Ralf. Ralf staví a kupuje Osmačtyřicetiletý stavební dělník, Východoberlíňan Ralf Schmidt, již zažil mnohé. Jako dvacetiletý koncem šedesátých let pomáhal při dokončovacích pracích na stavbě televizní věže na Alexanderplatzu. Pamatuje velmi dobře na zděšení Ulbrichtova režimu, když se do kopule věže poprvé opřelo slunce a vykouzlilo na stříbřitém plechu nepřehlédnutelný zlatý kříž nad Berlínem. Před čtyřmi lety Ralfa zaměstnávala firma, která pomáhala bundeswehru demontovat Berlínskou zeď. Betonové díly se pak zužitkovaly při stavbě silnic mezi západním a východním Berlínem. Rozhodnuto je i o Ralfově příští štaci. Bude zvelebovat Potsdamer Platz, nynější planinu, kterou protínala Zeď a která prý byla ve 30. letech nejrušnějším místem Evropy. Ralf je pyšný, že si vybral tak šikovné povolání: Zedníci jsou teď velmi potřební, říká. S čím se však ještě nevyrovnal, je fakt, že jako Východoberlíňan vydělá měsíčně kolem 3000 DM, tedy skoro o tisíc méně než dělník v západní části města. To je pro mě důkaz, že město ještě není úplně spojené, dodává s jistou dávkou hořkosti. Stejné je to i s řidiči metra a S-Bahnu. Ti, co mají depo ve východní části, dostávají 80 procent mzdy západních řidičů. To přece není rovnost, že? Příjmy jsou díky lepším hospodářským výsledkům v západní části vyšší. Krácení platů východním zaměstnancům ve veřejných službách zaštiťuje odborová smlouva. Ralf přiznává, že jinak nemá důvod si stěžovat. Koupil si hned v prvním roce znovusjednocení zánovní Opel, s nímž jezdí každý pátek na velký nákup do supermarketu. Letos v červenci se deset dnů slunil na italských plážích a navštívil Benátky, které znal dříve jen z filmů. Přízrak na východě V Lichtenbergu, nejlidnatějším z východoberlínských obvodů, kde žije vedle Ralfa Schmidta 170000 dalších spolkových občanů, přebývá podle všeho také jeden přízrak ... Když vezmeme vážně názor někdejšího šéfredaktora Německého rozhlasu Bernarda Wördehoffa, který v prestižním týdeníku Die Zeit po volbách do Evropského parlamentu napsal, že Německem obchází přízrak v podobě PDS (Strany demokratického socialismu), pak je nanejvýš pravděpodobné, že zjevení přespává někde na východě Berlína. Následovnice komunistické SED si při zmíněných volbách v Lichtenbergu připsala 44.6 %, v sousedním Marzahnu 45.7 %, a v Hohenschönhausenu dokonce 46.3 %. I když těmto výsledkům nelze přikládat přílišnou váhu, protože účast voličů je nižší než při volbách do Spolkového sněmu, je podle starosty Lichtenbergu Gottfrieda Muchy evidentní, že role populistické PDS ve východní části Berlína vzrostla. Nyní se PDS zdá být prostornou platformou, kde se střetávají jak zatvrzelí komunisté, oplakávající staré pořádky, tak čistí oportunisté, stavějící se proti konkrétním důsledkům sjednocení. V neposlední řadě je strana útočištěm mladých levičáků, blízkých hnutí punk, zavrhujících společenství konzumu. To vše zastřešuje postava předsedy PDS Georga Gysiho, vtipného, šarmantního člověka. Joachim psal a nepíše Bývalý redaktor jednoho východoberlínského vědeckého časopisu Joachim Pampel (52 let) PDS nejen volil, ale dokonce do ní vstoupil. Zalíbilo se mu zjevně jedno z jejích hesel: S námi nestojíte v dešti. PDS otevřela deštník zcela všem, na rozdíl od ostatních stran, které občany až příliš spojené s bývalým režimem NDR nepřijaly. Spočítat si daně a zorientovat se v současném právním systému - kdepak, to už se lidé jako já nebo ještě starší, nikdy nenaučí, prohlašuje Joachim. Dřív to bylo tak jednoduché, tak průhledné, zato dnes...ech, škoda mluvit. Ne, není nenávistným nepřítelem jednotného Německa. Je šťasten, že jeho syn studuje medicínu v západním Berlíně a dcery, zdravotní sestry, dobře vydělávají tamtéž. Má spíše pocit, že jeho život napsal nějaký špatný básník. Časopis, v němž pracoval, zanikl. Pozoruje, že jeho odbornost, která byla pro východní vědecko-technický trh dostačující, je v západních podmínkách směšně mělká. Ti, co mají práci, si užívají konzum. Ti, co ji nemají, se užírají nečinností a pocitem nepotřebnosti, dodává. Kam teď mám jít, když je taková nezaměstnanost a já vlastně nic neumím, ptá se nejen řečnicky. Schoval se tedy pod deštník, který má na špici bodák a v pozadí zatím umně skrytou touhu něco málo zestátňovat, jak se hlásá v tezích PDS. Nevědí, co očekávali Je to prostě zcela jasné a proklamace zůstanou jen proklamacemi. Po čtyřiceti letech odlišného vývoje není možné očekávat naprostý soulad, říká starosta Lichtenbergu Gottfried Mucha. Funkci zastává jako zástupce Zelených již od roku 1990. Psychiatr, někdejší mluvčí v roce 1989 se zrodivšího disidentského Neues Forum, je svižný, elegantní a vnímavě působící člověk. Myslím, že lidé vlastně ani nevědí, co očekávali. Chtěli svobodu, chtěli v ruce potěžkávat tvrdou marku, chtěli rychlé sjednocení, ale jako by si neuvědomovali, co to bude znamenat, tvrdí starosta Mucha. V případě Lichtenbergu, čtvrti, jež zahrnuje sídlo bývalé tajné služby Stasi a kde bydlí řada lidí z někdejších východoněmeckých ministerstev, kteří se náhle octli v novém státě zcela nepotřební, to znamená více než patnáctiprocentní nezaměstnanost typickou pro nové spolkové země. Z někdejších 20000 pracovníků lichtenberského podniku Elektrokohle jich po privatizaci západoněmeckým managementem zbylo 2.5 tisíce. Jeden ze zaměstnanců hovoří o nadutosti západních manažerů: Přišli sem s koženými výrazy a pohlíželi na nás jako na zvláštní bytosti, kterým není radno důvěřovat. Sami tomu přitom houbelec rozuměli. Někteří pozorovatelé tvrdí, že nezaměstnanost v této čtvrti je ve skutečnosti daleko větší, neboť prý do statistik nejsou uváděny ženy, které se po propuštění dostaly do kategorie žen v domácnosti. Čísla údajně nezahrnují ani nezaměstnané v tzv. předpenzijním věku 55-60 let. Lidé z PDS jsou prostě všude Pro všechny, kteří mají důvod k nespokojenosti, je zde PDS, čistá opozice, která nenese žádnou zodpovědnost. Lidé od PDS v konkrétních případech vystupují jako angažované občanské hnutí a jsou u všeho první, říká starosta Mucha. Berou se za větší počet parkovacích míst, za výši nájemného, za postavení důchodců a nezaměstnaných. Dokonce založili i svaz na podporu podnikatelů. Jsou prostě všude. Starosta Mucha popírá, že by to znamenalo sebekritiku radnice. Vždyť ta plní pouze funkci zprostředkovatele. O tom, kam poplynou výdaje, rozhoduje berlínský senát. Lichtenberg, jako každý jiný obvod, je pověřen jen správou. Naroubovali jsme se na strukturu Západu. Nejsme na ni zvyklí a vycházíme z toho pokusu - jako hloupější. Ne, to ne, řekněme nevzdělanější, méně poučení. Teprve nyní si osvojujeme mechanismy, které západní Německo rutinně používá, a to nás zatím odděluje, domnívá se starosta. Achtung, baby!Divní lidé Značné překvapení přinesl jeden z posledních výtisků hamburského časopisu Der Spiegel. Nevyvolal ho ani tak titulní článek západoněmeckého dramatika Klause Pohla, který svérázně líčí svá setkání s Berlínem a zaznamenává směšné podivínství i jinakost východní části. (Dost možná proto, že dramatik se právě vrací z dvouletého pobytu v New Yorku, zatímco východní Berlín putuje ze socialismu. Lépe by možná nevyvázl ani Dortmund nebo Norimberk, kdyby zrovna líčení jeho lidiček bylo v módě.) Ono překvapení si vysloužily údaje agentury EMNID, pořízené na objednávku časopisu Der Spiegel. Podle nich se 71 procent východních Němců domnívá, že socialismus byl dobrá věc, jenom prý v časech NDR chyběli správní politici. Jako systém předurčený ke ztroskotání se socialismus jeví 21 procentům, osm neví. Je to biologický problém, odpovídá Gottfried Mucha na otázku, kdy se podle něho přestane mluvit o různosti. Bude to znít možná krutě, ale propast po berlínské zdi se zacelí, až vymřou lidé navyklí na socialistické pořádky a morálku. Zamítnutý prezident Východní spolkové země měly při letošních prezidentských volbách také svého zástupce. Profesor v oboru genetiky, Berlíňan Jens Reich vstupoval do voleb jako nadstranický kandidát, muž z Východu, zajímající se o globální problémy civilizace. Komentátoři jeho pojetí politiky přirovnávají k Václavu Havlovi. Ve Spolkovém sněmu si Jens Reich připadal jako cizinec, jak se později přiznal v tisku poté, co po prvním kole stáhl kandidaturu. I když jsem neměl šanci, je dobré, že byl východoněmecký kandidát vůbec při tom jako další alternativa, zamýšlí se Jens Reich nad svým neúspěchem. Současné německo-německé vztahy vidí jako komplikovaný problém, který má své kořeny v období těsně po druhé světové válce. Ekonomické rozdíly, to je to první, co lidem vytane na mysli. Je však evidentní, že základem německo-německého problému je rozdíl mentalit. Pro budoucí vývoj je velmi důležité, aby se vžité náhledy na věc neregenerovaly, říká Jens Reich. Myslí si, že je zatím příliš brzy předpovídat, jak a kdy se rozdíly setřou. Vymření generací podle něj není konečnou odpovědí. Není totiž jisté, jak se trendy související se sjednocením promítnou na dorůstající generace. Zda se budou obnovovat, jako například při etnických konfliktech, nebo zda je čas zcela odvane. Znám mladé lidi, kteří to jako věčný problém necítí. Jsou však i tací, kteří si pocit NDR-generace záměrně pěstují, dodává profesor Reich, který se v nejbližších letech nechce věnovat politice, nýbrž molekulární medicíně na Humboldtově univerzitě. Město je total Stejně jako byl východní Berlín se svými zrušenými institucemi, ministerstvy, a někdejší centrálou Stasi více než pouhým typickým územím někdejší NDR, měl i Západní Berlín, coby ostrůvek demokracie ve východním moři, jisté výsady. Učitel Hartmut Kieser (42 let) vysvětluje, že to německá jednota má v Berlíně svízelné: I když zeď v jedenašedesátém znamenala šok, udělali jsme si Západní Berlín příjemným. Mnozí Západoberlíňané si pochvalovali odloučení od spolkových zemí, od Wessis v Bonnu, jak jim říkali. Přivykli spojenecké podpoře a ochraně. Z pádu zdi se sice zaradovali, ale ne každý se zatím naučil vstřícně vyjít ze svého uzamčení, bez sentimentu pohřbít dosavadní výjimečnost města. Někteří lidé navíc neradi slyší, že do nových zemí plyne ročně 150 mld. marek. Martin Holz, osmadvacetiletý medik, je rodilý Západoberlíňan. Na otázku, zda cítí město i po téměř pěti letech od pádu zdi jako rozdělené, odpovídá: Total! Nemyslí to zle Do východní části jezdí jenom díky tomu, že tam rodiče koupili v loděnici nějaký prám. Má rád chlápky, kteří v poklidu místo natírání lodí popíjejí pivo. Bere to jako osvěžení od západního pragmatismu. Lidé z východu mu mnohdy připadají směšní, ale prý to nemyslí zle. Hned je poznáš, podle účesu, mluvy, z pohybů. A hlavně jsou pořád v úžasu. Kolektivně se diví a ukazují, co si nakoupili. Zdá se, že ho téma velmi baví: Jednou jsem viděl, jak si jeden muž koupil nafukovací matraci. Stála 15 marek a byla na první pohled strašná, nekvalitní. On na to ale vůbec nedbal a honosil se, jak levně pořídil matraci. To přece není žádné vítězství, ale oni to ještě nechápou. Ze sjednocení má osobně radost. Myslí si, že to je pro východní Němce dobré, i když uznává, že byli hozeni do studené vody a že se v ní mnozí topí. Očekává, že nové spolkové země posílí ve starém Německu sociální cítění, což je prý správné. Ve svém prostorném bytě působí student Martin velmi vyrovnaně. S kamarády právě probírá, že by bylo nadmíru skandální, kdyby zelenina, kterou pojídají, obsahovala látky podporující rakovinu. Konzum mne už spolkl Florian, 33letý technik v jednom západoberlínském nahrávacím studiu, radí spoluobčanům z východních čtvrtí jediné: Nenechte se spolknout západním konzumem. Dříve neznámou částí města je doslova okouzlen. Duchovním klimatem, neokázalými hudebními kluby, líbí se mu dokonce i panelová architektura kolem televizní věže na Alexanderplatzu, neboť je prý kosmická. Ale jo, bydlel bych tam, říká,ale byty nejsou moc dobré, nejsou pohodlně vybavené, a hlavně nemají telefon. - Ale k čemu pěkný byt? Vždyť právě bez něj je to pohádkové, romantika, přeci stop konzumu... Mě už konzum asi spolkl... Vypadá dírami přes rozervané džíny velmi rozechvěle, asi jako novinář Joachim, který tvrdil, že pro něj už slunce v Berlíně nesvítí. Pocit ukřivděnosti se nedá vyčíslit Profesor Reich měl bezpochyby pravdu, když se zmínil, že Němce odděluje rozdílná mentalita. Myslel tím návyky lidí vzešlých ze dvou odlišných režimů, kteří se znovu setkali v jednom státě. V tomto směru vypovídá o měnícím se trendu poslední výzkum veřejného mínění agentury Emnid, podle něhož se východním Němcem cítí být už jen 36 % dotázaných občanů nových spolkových zemí, oproti 61 % v roce 1992. To je za dva roky výrazný posun, třebaže pocit ukřivděnosti je procenty nevyčíslitelný. Zazní-li však otázka, zda se sžilo rozdělené město, jediná odpověď, která je dovolena s ohledem na vševědoucí berlínské anděly, pak bude: Ano jistě, tak, jako je Berlín sourodý ve své nesourodosti. Tak, jako se už navždy bude lišit výstavná západoberlínská třída Kurfürstendamm od chladně prefabrikované Karl-Marx-Allee. Nezůstane jen zkušebnou či dílnou německé jednoty, nýbrž nadlouho jejím nejvznětlivějším článkem. Foto autorka 
description Bez Rusů bychom krysy neměli Jazykové zákampí Antonín Měšťan Říkali bychom nejspíš nadále německá myš a mohli bychom tím rozčilovat některé zvlášť citlivé Němce. Jenže Jungmann převzal z ruštiny slovo krysa, a to se ujalo. Od Rusů máme nejen krysu, také babočku, dikobraza, krasavce i krasavici, maják, nářečí, nozdru, orobinec, palubu, pestík, průmysl, předmět, příčestí, pyl, slídu, sloh, sloveso, sopku, stvol, tečku, vějíř, vkus, vzduch a bůhví co ještě. Kdyby si někdo dal práci a prozkoumal jednu stránku dnešních českých novin co do původu použitých slov, museli by čtenáři takového rozboru přijít k závěru, že dnešní čeština má slovní zásobu hodně nečeskou. Ono to i ve starších dobách nebylo o moc lepší, skoro ještě horší. Četli jste někdy Komenského? Tam se to hemží tolika germanismy! Zakládá-li si někdo na tom, že se vyhýbá cizím slovům, pak udělá nejlíp, když se nikdy nepodívá do Etymologického slovníku jazyka českého. Slabší povahy by to mohly odnést na zdraví. Bárka se k nám dostala z italštiny, ale má původ v Egyptě. Batoh je buď z němčiny nebo z maďarštiny, bedna z řečtiny, bochník přišel prostřednictvím Germánů z latinského slova focacius (panis). Bota se k nám dostala z francouzštiny za Lucemburků (dřív jsme boty neměli), brouk je řecký brukos, cibule a cihla z latiny, clo z řeckého télos - poplatek. Čaj je z čínštiny - stejně jako jasmín a kniha. Kalhoty jsou vlastně italské caligotte, což byly vysoké boty. Kuběna je z latinského slova concubina, zato kurva je skutečně slovanská - dokonce i Němci si ji převzali a mají teď Hure. Od Slovanů si staří Němci ostatně vzali i slovo čep (tapp - a od nich Francouzi jako tampon). Ze slovanského slova norek mají Němci Nerz, dále Quark z tvarohu - a ledacos jiného získali od Slovanů, zčásti přímo od Čechů. Jenže málo platné, víc jsme si vypůjčovali my od Němců. Došek je z Dachschaube, krompáč z rakouského krampn, láhev z někdejšího laga, lán z lein. Peníz je z feniku, pláň z plane, punčocha z Buntschuh, pytel z bintel, rokle z rachel, i sklo je z germánštiny. Některé rodokmeny našich slov jsou překvapivé, jiné velmi složité. Tak ahoj přišlo ze severního Německa, kde se tak zdraví námořníci. Antoušek je odvozen od jména pražského pohodného, který se jmenoval Anton Schenk. A grázl je původně jihomoravský bandita Johann Georg Grasel. Dacan je prý jméno prostějovské rodiny, jejíž člen se proslavil jako lotr; dnes už ovšem dacan lotra neoznačuje. Hulvát je jako příjmení doloženo už 1380 v Lounech, takže Hulvát byl asi hulvát (nebo obráceně). Kujón je z vulgární latiny a znamenal původně kleštěnce. O ondatru se zasloužili Češi: v roce 1900 si ji dovezli ze severní Ameriky do Čech i s jejím jménem z jazyka indiánského kmene Huronů - a ondatra se od nás rozšířila s tímto jménem do celé Evropy a Asie (ještě že se to moc neví, asi by za to Čechům nikdo nebyl příliš vděčný). Slovo pistole přišlo ze západu, ale nejdřív přišlo na západ z Čech - naši bojovníci říkali jednomu druhu palné zbraně píšťala a z toho vzniklo pistole. Přílba se vyskytuje poprvé 1820 u Klicpery, takže sv. Václav přílbu ještě nenosil, i když po něm zbyla. Slovo racek si vymyslel Presl, také rašelinu - má toho ostatně na svědomí víc. Slovo četný si vymyslel Hanka, chlopeň převzal Presl ze slovenštiny, neteř je od Hanky, snachu převzali obrozenci od jižních Slovanů. V takových oblastech, jako je škola nebo církev, není české či slovanské málem nic - církev, mše, kněz, kostel, kalich, žehnati jsou všechno cizí slova, stejně jako škola, papír, inkoust, penál, tabule, křída, ba dokonce i žák (původně z řeckého diakonos). Jedinou útěchou nám může být, že v jiných jazycích jsou na tom stejně - a v některých je procento původně cizích slov ještě daleko vyšší. Chceme-li však opravdu rozpoutat boj v oblasti jazyka, zkusme vyčistit češtinu od cizích slov. To si pak teprve užijeme. 
review Překřtěný Tankový prapor Literatura Petr Dudek Amerického vydání se nedávno dočkal Škvoreckého Tankový prapor. Kromě seriózního vydavatele (The Ecco Press) projevil o téměř kultovní knihu z dob československé normalizace zájem i solidní americký tisk. Recenze, jíž knihu čtenáři přibližuje James McManus v literární příloze New York Times z minulé neděle, odpovídá zvyklostem recenzentů velkých deníků ve Spojených státech, ale pro českého čtenáře, pokud navíc patří ke Škvoreckého příznivcům, může být zdrojem překvapení. Za první překvapení nemůže McManus, ale překladatel Paul Wilson. U nás vžitý název Tankový prapor mu připadal zřejmě příliš suchý, a překřtil proto Škvoreckého knihu na Republiku kurev (The Republic of Whores). Vedl jej k tomu snad úspěch knihy amerického satirika P. J. O'Rourkea Parlament kurev (Parliament of Whores)? Recenzent McManus, který Wilsonův překlad jinak až na výjimky chválí, se nad touto radikální operací pozastavuje a celkem případně podotýká, že Wilsonův vylepšený název může navozovat dojem šťavnatějšího obsahu, než jaký vyprávění skutečně přináší. Ačkoli, jak McManus píše, v mnoha okamžicích má hlavní hrdina Danny Smiřický na mysli jak tělesné, tak politické kurevnictví, bylo by přesto vhodnější, kdyby se překladatel přidržel doslovného překladu titulu. S tím lze nejspíše souhlasit. Recenzent ale nabídne překvapení druhé, totiž svůj doslovný překlad názvu Škvoreckého románu, který zní - Velitel tanku (The Tank Commander). Báli jsme se jich zbytečně, poznamenává McManus poté, co konstatuje, že Škvoreckého kniha ukazuje, v jak špatném stavu byla vojska sovětského bloku, jejichž úkolem bylo napadnout... síly NATO. Jak je vidět, všímá si americký recenzent těch aspektů, které českým čtenářům jedné z nejpopulárnějších Škvoreckého knih rozhodně vrásky nedělaly, ať už ji četli v bůhvíkolikátém opise či kopii, nebo v torontském paperbackovém vydání. Byli jsme od začátku na jedné lodi, tvrdí přesto v závěru svého rozboru James McManus. Český čtenář, pokud se k recenzi dostane, těžko potlačí dojem, že otcem této sympatické, byť vratce podložené recenzentovy myšlenky bylo pouhopouhé přání a že americká literární veřejnost přes všechnu snahu bude číst v Tankovém praporu alias Republice kurev něco jiného, než v něm četli a čtou čtenáři čeští. 
news Baseballová stávka pustila ke slovu tenis Agassi: Hudba znesvěcuje náš sport, lidé nechodí na tenis poslouchat koncert Alena Drtinová, New York Tenisové přenosy z US Open vám přináší baseballová stávka. Americká televizní společnost CBS v žertu uvažovala, že tímto sponzorským heslem bude uvádět své náhle rozšířené vysílání z Flushing Meadows. Ne že by CBS neměla v plánu vysílat o víkendu z těchto končin newyorské čtvrti Queens, jenže své kamery hodlala umístit nikoli na centrkurt Luise Armstronga v National Tennis Center, ale na sousední baseballový Shea Stadium, domov New York Mets. Národní baseballová liga ochromená stávkou jí však udělala čáru přes rozpočet, a tak vzala zavděk tenisem a poslední grandslamový turnaj dostal o víkendu nečekaně velký prostor. Všechno zlé je k něčemu dobré, já stávku vítám, alespoň se tenis ocitl ve středu zájmu, poděkoval baseballistům americký tenista Andre Agassi, který televizní kamery potřebuje ke svému životu. Před mečbolem v zápase s Forgetem vzal do ruky několik míčů a do skleněného hledáčku kamery se zeptal:, Tak který, Johne?'. Okamžitě po utkání musel vysvětlovat, zda snad neměl k dispozici nějakou vysílačku, jejímž prostřednictvím s televizním komentátorem Johnem McEnroem komunikoval. Ne, mezi námi funguje telepatické spojení. On mi třeba radí, kam mám servírovat. Jednou mi vzkazoval, aby podával ven z kurtu, ale já ho neposlechl. Rebelie se mi nevyplatila, servis jsem zkazil. Druhé podání jsem proto zahrál podle jeho přání a bod jsem uhrál, dušoval se Agassi, že si nedělá legraci, i když to má v krvi. Ale chvála bohu za to, že tenis má ve svém středu takové osobnosti, které na sebe a potažmo na tento sport neustále poutají pozornost. Kdysi se díky Agassiho úboru stal z bílého sportu pestrobarevný byznys a nyní tento hrající designer razí černobílou cestu. Vysvětlil jsem Nike, že bych rád nosil něco, co si budou kupovat nejen tenisoví fanouškové, ale v čem budou jezdit kluci na skateboardu na ulici, uvedl Agassi na trh svůj nový vzor bot- převažující bílou barvu střídá na hřbetu v okolí šněrování černá a v kombinaci s ponožkami jako uhel vzniká dojem, že Agassi hraje v lodičkách. Nicméně po basketbalovém obutí typu Air Jordan se jedná o nejprodávanější produkt firmy Nike. Agassiho tedy rozhodně nelze obviňovat z konzervatismu, vždyť tři roky mu například trvalo, než se podvolil bílému wimbledonskému pravidlu. Přesto v současnosti zaváděné novinky- hudba v přestávkách mezi gamy a povolený pohyb diváků v hledišti během hry- u něj narazily. Zejména při servisu je hýbající se divák velmi rušivým elementem. Nás nemůžete srovnávat s basketbalem a tvrdit, že když basketbaloví fanouškové mohou skákat a šermovat rukama, proč by to nemohli dělat i tenisoví diváci. Nezapomínejte, že basketbalista se soustředí na pevný bod- koš, zatímco tenista sleduje míček, který je v permanentním pohybu. A pokud jde o hudbu, diváci se přicházejí podívat na tenis, ne si poslechnout nějaký koncert. Myslím si, že to znesvěcuje náš sport. Tenis může být podívanou i bez toho, aby po kurtě chodily polonahé děvy s tabulemi oznamujícími skóre, rozhorlil se Agassi. Obecně má americký tenista jistě pravdu, ale u některých diváků možná trochu přecenil jejich tenisové choutky. Novinky poprvé vyzkoušeli pořadatelé na srpnovém turnaji v New Havenu s výsledkem: nadšení diváci a vesměs negativní reakce tenistů. Ivan Lendl, který nezačne servírovat, dokud v tichu neslyší soupeřův dech, se raději z jednoho turnaje odhlásil. U perfekcionisty Lendla nic překvapujícího, ale na změny nezabral ani Agassi. A to pořadatelé, aby se trefili hráčům do noty, nechali výběr hudby na nich. Agassi si samozřejmě poručil svou dávnou lásku Barbru Streisandovou, Michael Stich se otipoval na Crazy od Aerosmithů a Boris Becker navzdory pěvecké kariéře vlastní manželky chtěl hrát za zvuků Street Life od The Crusaders. Smysl pro ironii nechtěně prokázal David Rikl, který si řekl o We Are The Champions od Queenů a prohrál dvakrát 2: 6. Nelze se tedy divit, že podle reakcí hráčů tudy cesta zřejmě nepovede. A to se nechce ani domyslet, co by se stalo, kdyby tenisté hudbu zařadili do svého psychického arzenálu: není problém zjistit, kterého zpěváka či skupinu soupeř nesnáší, a pak mu ji během utkání dát zahrát. 
sport Triatlonistky stávkovaly Zlín- Vítěz 11. závodu Českého poháru v triatlonu Tomáš Kočař z Kepák JOKO týmu Brno získal vzhledem k tomu, že Grand Prix Joko měla nejvyšší koeficient 1.5, plných 50 tisíc korun. Druhý skončil Seidl, třetí Slovák Baran. Start závodu na luhačovické přehradě poznamenala stávka žen, které odmítly nastoupit k závodu kvůli organizačním zmatkům (chyběla sanitka a motocykly pro rozhodčí, a tak se start o hodinu posunul). Po plavání vedl Kočař o půl minuty před Krňávkem. Na extrémně kopcovité cyklistické trati svůj náskok výrazně zvýšil, podle svých slov zajel snad nejlepší kolo v životě. V běhu ulicemi Zlína už jen kontroloval náskok a suverénně zvítězil. V celkové klasifikaci vede stále Vopršálek, Kočařovi ale stačí v posledním závodu seriálu v Brně neskončit víc než čtyři místa za Seidlem, a stane se tak celkovým vítězem s prémií 100 tisíc korun. Počítá se totiž pět nejlepších výsledků z 12 závodů. 
sport Černý dvakrát do černého Mezi střelce se zapsal i Kadlec, Kuka má asistenci Tokio/ Bonn/ Madrid- Bývalý sparťanský fotbalista Pavel Černý se stal hrdinou sobotního zápasu japonské ligy v Hirošimě. Před dvaačtyřiceti tisíci diváků mířil dvakrát do černého a rozhodl tak o výhře nad Kawasaki 3: 2. Hirošima, jejíž dres obléká také Ivan Hašek, má po sedmi kolech druhé části ligy deset bodů, stejně jako další tři týmy. Jako vítěz první poloviny mistrovství si však již zajistila účast ve finále. V sedmém kole se prosadily i další zahraniční hvězdy. Dvě branky vstřelil Argentinec Bisconti v dresu Marinos, Brazilec Leonardo dal svým gólem signál k výhře Kašimy nad Nagojou a svůj první gól v zemi vycházejícího slunce vstřelil Němec Buchwald. Jeho penalta rozhodla o výhře Urawy nad Flugels 1: 0. Také v německé bundeslize se do listiny střelců zapsal český hráč: Miroslav Kadlec brankou z přímého kopu přispěl k výhře Kaiserslauternu nad dosud neporaženým Stuttgartem (3: 2). Navíc už v 5. minutě Pavel Kuka přihrál na úvodní gól Sforzovi. Schalke vyhrálo v Mnichově nad TSV 1860 1: 0, Němec hrál celý zápas, Látal jen poslední čtvrthodinu. Obhájce titulu Bayern Mnichov se poprvé od března radoval z vítězství na soupeřově hřišti, tři body přivezl z Duisburgu (3: 0). Tabulku vede Werder Brémy, neboť dosud vedoucí Dortmund se ztrapnil vysokou porážkou (1: 4) ve Frankfurtu. Skvěle vstoupil do nové sezony španělský Real Madrid. Svěřenci argentinského trenéra Jorgeho Valdana vyhráli nad FC Sevilla na jeho hřišti 4: 1, přičemž dvě branky, první už po patnácti sekundách hry, vstřelil Chilan Zamorano, jehož chtěl Real před sezonou prodat, neboť v devatenácti zápasech za sebou nedal ani gól. Po brance přidali i Alfonso a Míchel z penalty, navíc Dán Michael Laudrup další penaltu neproměnil. 
news Slovensko je připraveno přijmout zatím 14 dětí Praha (ika)- Prvních čtrnáct z 1200 slovenských dětí, které doposud žijí v českých ústavech, je podle posledních informací slovenská strana připravena přijmout. Ministr práce a sociálních věcí České republiky Jindřich Vodička se obrátil na ministra zdravotnictví ČR Luďka Rubáše, aby osobně sledoval jejich předání na Slovensko. Tito malí Slováci jsou totiž umístění v ústavech, které patří jeho resortu. Do Slovenské republiky byla před pár měsíci odeslána kompletní dokumentace devatenácti odložených slovenských dětí ve věku do tří let. Ministr Vodička předpokládá, že na Slovensku se najde náhradní rodina nejen pro 14 dětí, jejichž předání je již potvrzeno, ale i zbývajících pět. Slovenská vláda vyzvala ministerstvo zahraničních věcí SR, aby kontaktovalo české ministerstvo zahraničních věcí a začalo připravovat mezinárodní smlouvu, která by upravila tento problém. Její příprava bude trvat několik měsíců. Některé další slovenské děti, které pobývaly v našich ústavech, už byly údajně umístěny do předadopční péče v české rodině. Budu jednat se slovenskou stranou o tom, aby bez ohledu na občanství těchto dětí zůstaly v rodině, na kterou si zvykly. V těchto případech hodlám apelovat na lidský přístup všech kompetentních orgánů, řekl Jindřich Vodička. 
news Stálá struktura vývozu Brno (gap)- V obchodní bilanci si ještě letos ČR udržuje stejně jako v předchozím roce aktivní saldo. Podle náměstka ministra průmyslu a obchodu Miroslava Somola činil v letošním prvním pololetí český vývoz 219.7 miliardy Kč a dovoz 201.8 miliardy. Největším obchodním partnerem ČR zůstává Německo (28.7% celkového vývozu a 24.1% dovozu). Dalšími v pořadí jsou Slovensko (15.8 a 16.3%) a Rakousko (15.4, resp. 14.3%). Struktura českého exportu zůstává stejná jako loni, to znamená, že 30% se na něm podílí výrobky z kůže, dřeva, gumy a papíru společně s vývozem oceli a cementu (loni 31.9%). Vývoz strojního a dopravního zařízení se na celkovém objemu podílí 27.1% po loňských 27.8% a průmyslové výrobky 13.8% po 12.5%. 
description Největšími příjemci investic jsou USA a Čína Mezinárodní společnosti zaměstnávají podle UNCTAD přímo či nepřímo 150 milionů lidí. Jan Vítek, Ženeva Ve spřízněných kruzích se jim důvěrně říká multis. Jde o velké nadnárodní společnosti, jichž je dnes už aspoň 37000 a které vlastní přes 200000 dceřiných podniků na všech kontinentech. Ročně prodají zboží za bezmála pět trilionů dolarů, což je dvakrát víc než před deseti lety. Ještě snad nikdy nebylo soustředěno tolik peněz v tak málo rukách, neboť dvě třetiny multis patří skupinkám lidí ve 14 průmyslově vyspělých státech. Movitý majetek stovky největších multis činí 3.4 triliónů dolarů, z čehož téměř polovina se nalézá v zahraničí. Jejich investiční kapitál je 80 miliard dolarů. Kdyby prvních tisíc multis chtělo, mohlo by si koupit celou Ameriku nastojato. Multis přeměňují svět v jedno velké tržiště a pracoviště. Tato globalizace ovlivňuje zaměstnanost a rozvoj pracovních sil, zjišťuje Zpráva o světových investicích 1994, kterou 31. srpna uveřejnil ženevský sekretariát Konference Spojených národů o obchodu a rozvoji (UNCTAD), a která vyzývá politiky a odboráře, aby hledali nové přístupy k hlubokým hospodářským změnám, jichž jsme svědky. Politika zaměstnanosti dnes musí počítat s tím, že světová ekonomika je stále více integrována a že v tomto procesu hrají vedoucí roli nadnárodní společnosti, prohlašuje UNCTAD. Multis mají lví podíl na tom, že v posledních deseti letech mezinárodní obchod rostl dvojnásobně rychleji nežli hrubý národní produkt. Objem jejich vzájemných obchodních styků dnes představuje třetinu celosvětové výměny zboží a služeb. Tento prudký meteorický vzestup je úměrný rozmachu přímých zahraničních investic, které v roce 1990 dosáhly rekordní výše 232 miliard dolarů. Pak ale nastal pokles zapříčiněný zejména dočasným finančním oslabením japonských a anglických nadnárodních podniků. V roce 1993 dosáhly přímé investice 195 miliard dolarů. Z celkové částky 192 miliard dolarů, které nadnárodní firmy loni vložily do podnikání, přišla více než čtvrtina z USA. Zpráva UNCTAD zjišťuje, že největší důvěru investorů mají pořád Spojené státy, kam vloni připlynulo 32 miliard dolarů. Na druhém místě je Čína s 26 miliardami dolarů, což se promítlo do jejího národního hospodářství tím, že multis dnes mají v rukách celou čtvrtinu zahraničního obchodu v roční hodnotě 92 miliard dolarů. Zhruba 80 miliard dolarů připadlo na asi tucet rychle se rozvíjejících států v jihovýchodní Asii a Latinské Americe. Kromě Číny nejvíce spolkli tři noví tygři- Malajsie, Indonésie a Thajsko. Jako náhradník se již rozcvičuje Indie tím, že se doširoka otvírá cizímu kapitálu. Staří tygři Hongkong, Singapur, Tchaj- wan a Korea ztratily přitažlivost pro západní nadnárodní firmy, takže přestavují svoji ekonomiku a přehrávají se do role investorů v méně rozvinutých zemích. V Latinské Americe patří k oblíbencům cizího, zejména amerického kapitálu Mexiko a v poslední době také Chile. Na Afriku, kde se nacházejí prakticky všechny nejchudší státy, zbývají jen drobty, asi 3 miliardy dolarů ročně, což je méně, nežli obdržela loni Malajsie. Střední a východní Evropa je také chudá příbuzná, na kterou loni zbylo pouze pět miliard dolarů, čili zhruba tolik jako na Mexiko. Celková přítomnost zahraničního kapitálu v této oblasti od pádu komunismu se pohybuje ve výši asi 13 miliard dolarů. Dalších 6 miliard je smluvně přislíbeno. Maďarsko, Polsko a ČR získaly dohromady více než dvě třetiny všech investic. Odborníci UNCTAD připouštějí, že tato reformní trojka má levnou a šikovnou pracovní sílu a dobrou geografickou polohu, což by mohlo přimět nadnárodní společnosti, aby tam zvýšily svoji přítomnost. Domnívají se nicméně, že dojde k velkému stěhování jejich činností do střední Evropy, ale spíše jen k postupnému zvyšování výroby prostřednictvím společných podniků s cílem uspokojit poptávku na tamních trzích. Nadnárodní společnosti jsou jedním z největších současných chlebodárců, neboť přímo zaměstnávají 73 miliónů lidí, což představuje 10 procent veškerého průmyslového dělnictva. Ale to je jen špička ledovce. Multis svěřují část své výroby subdodavatelům, malým firmám, kterým lze utáhnout opasek a vzít jim práci ze dne na den, aniž je třeba dohadovat se s dělníky nebo se starat, co s nimi bude. Například americký obuvní gigant Nike má na své výplatní listině jen 9000 zaměstnanců, zatímco v subdodavatelských firmách pro něj pracuje 75000 dalších lidí. S přihlédnutím k této nepřímé zaměstnanosti lze říci, že nadnárodní podniky dnes dávají práci aspoň 150 miliónům dělníků. 
essay Dva Jiří Hanák Soud nehledá spravedlnost, nýbrž právo. Uvítá samozřejmě maximální souznění spravedlnosti a práva, rozhodující však takový soulad není. Proto musel spor o restaurační budovu Národního divadla dopadnout ve prospěch voršilek. Spravedlnost zde přišla zkrátka nikoliv výrokem soudu, nýbrž lajdáckým zákonem, přijatým parlamentem. Ministerstvo financí oznámilo, že se proti soudnímu výroku neodvolá. Ve sporu o jinou budovu, o Lidový dům, byl soud ve šťastnější pozici. Jím nalezené právo šlo totiž ruku v ruce se spravedlností. Soud rozhodl ve prospěch sociální demokracie, neboť dospěl k názoru, že Lidový dům tato strana nikdy nepřestala prostřednictvím akciové společnosti vlastnit. V této kauze se však ministerstvo financí odvolalo. Samozřejmě nelze srovnávat nesrovnatelné. Není tajemstvím, že v případě Lidového domu jde o veliké peníze. A také o nevraživost, přičemž nelze tvrdit, že o tu jde až v poslední řadě. Ta nevraživost je ovšem oboustranná. Vztahy mezi sílící sociálnědemokratickou opozicí a největší koaliční stranou ODS jen zřídkakdy připomenou vztahy kultivované opozice a kultivované vlády. Osobní rivalita a vzájemné vymezování se lídrů obou stran navozují myšlenky na krevní mstu v zemi škipetárů. Napadne- li Miloš Zeman sen premiéra Klause o rozpočtu na věčné časy vyrovnaném, reaguje premiér furiantským přidupnutím a slovy, že teď na něm teprve bude trvat, když je právě Miloš Zeman proti. Opozice reaguje plošným bombardováním vládní činnosti a jedovatými bonmoty. Kdo však bude ten punč platit? Ani jeden z obou furiantů, nýbrž my občané. Dříve nebo později se totiž dostane sociální demokracie k moci. Bude- li kvalita dnešních vztahů mezi ČSSD a ODS pokračovat, dočkáme se furiantství jako pokračování politiky jinými prostředky. Představa premiéra Zemana, jak opozičnímu Václavu Klausovi natruc sestavuje deficitní rozpočet, je nevábná. Možná by neškodila v obou stranách mírná opozice v mezích stanov, která by vyvedla oba lídry z jihočeské hospody na seriózní půdu domácí politiky. Vzájemné naschvály mohou prospět jedině třetímu vzadu, kterému otrávení voliči ten punč nakonec rádi zaplatí. 
news Únosce agentem BIS? Praha (em)- Případ údajného únosu zpěvačky Ivety Bartošové může být velmi komplikovaný. Naznačil to bývalý generální prokurátor Ludvík Brunner. Potvrdil, že pokud je pachatel totožný s člověkem, který před lety bestiálním způsobem zavraždil vlastního otce a posléze byl propuštěn, pak jde o výrazně psychopatickou osobnost. Orgány činné v trestním řízení by podle jeho názoru měly říci, zda změna identity pachatele, který se vydával za někoho jiného, vznikla z jeho vůle, např. pomocí ukradených průkazů, či zda byl zcela legálně vybaven falešnými doklady podle zákona o BIS. Trestní stíhání Romana T. (25) bylo zatím zastaveno s tím, že jednání dotyčného nenaplňuje skutkovou podstatu trestného činu. 
news Francouzský dozor nad Temelínem Praha- Spolupráce českých a francouzských jaderných energetiků při dozoru nad schvalovacím procesem jaderné elektrárny Temelín byla hlavním tématem rozhovorů předsedy Státního úřadu pro jadernou bezpečnost Jána Štullera s Jeanem Lacostem, ředitelem francouzského Inspektorátu jaderné bezpečnosti. Lacoste přicestoval do Prahy v pátek na dvoudenní návštěvu. V průběhu návštěvy podepsali oba představitelé dohodu o výměně informací a spolupráci při výkonu dozoru nad jadernou bezpečností. V sobotu odcestoval Lacoste na návštěvu jaderné elektrárny Temelín. 
news KDS pro demonopolizaci telekomunikací Z politické scény Těrlicko (mot)- KDS je podle předsedy Ivana Pilipa rozhodnuta rázněji vystupovat při demonopolizaci telekomunikací a usilovat o jejich převedení pod ministerstvo dopravy. Na schůzce koaličních stran vznese KDS požadavek rychlejšího vstupu soukromých společností do místních telefonních sítí. V obecních volbách bude strana samostatně kandidovat ve všech bývalých krajských městech a asi v 60 procentech okresních měst. Na zasedání republikového zastupitelského výboru KDS v Těrlicku na Karvinsku nevyloučil Pilip uzavírání koalic v menších městech a obcích. 
essay Balkán, svět a my Komentář Jan Rybář První náměstek ministra zahraničí ČR Alexandr Vondra navštívil minulý týden Záhřeb, Sarajevo, Bělehrad a Skopje. Oficiálně proklamované cíle cesty byly dva: udržet politické, případně ekonomické kontakty a seznámit se s perspektivami řešení balkánské krize. Ty se nepochybně splnit podařilo. Hlavní význam cesty však leží v poznatcích získaných na místě a v dojmech. Ty se nedají v Praze vyčíst ze zpráv tiskových agentur nebo z hlášení ambasád. Mohly by se proto stát základem více koncepční a konzistentní politiky ČR vůči tomuto regionu. Tato politika byla v minulých letech značně kontroverzní. Počínaje výrokem premiéra Klause o nemožnosti určit viníka nepřehledného konfliktu až po tzv. Baudyšův mírový plán. Omlouvat podobné proklamace originalitou nebo svébytností názoru není možné, příčinou chybných závěrů byla zejména hluboká neznalost problematiky. Lze očekávat, že ta by po Vondrově návštěvě mohla z našich politických kruhů alespoň částečně zmizet. Z tohoto hlediska byla nesporně nejdůležitější jednodenní zastávka v Bělehradu a setkání s ministrem zahraničí SRJ Jovanovičem, vicepremiérem Simičem a dalšími politiky. Sebejistá válečnická rétorika, často ani nekamuflovaná polopravdami diplomatického jazyka a přátelskými úsměvy, musela české delegaci jednoznačně odpovědět na otázku, kdo je kdo na Balkáně a co vlastně chce. Další vývoj konfliktu na Jadranu je těžko odhadnutelný. Jen jedno je téměř jisté: po krátkém oddychovém čase letních měsíců vypukne válka znovu. Odhady se liší pouze v tom, jakou podobu bude mít, jakou roli v něm bude hrát pět velmocí sdružených v tzv. kontaktní skupině a nepřenese- li se do dalších oblastí. V bývalé Jugoslávii se dnes nehraje jen o osud jejích obyvatel, ve hře je i střet mocensko- politických doktrín Ruska a Západu. Bylo by nanejvýš zapotřebí, aby Česká republika úměrně svému významu, závazkům a hodnotám, k nimž se hlásí, svůj postoj zcela jasně profilovala. 
news Kohl: Komunisté jsou fašisté Postupim/ Mnichov- Německý kancléř H. Kohl v Postupimi ostře zaútočil na Stranu demokratického socialismu (PDS), která je následníkem Honeckerovy Sjednocené socialistické strany. Komunisté nejsou ničím jiným než fašisty přelakovanými na červeno, zdůraznil Kohl a dodal, že tato věta je a zůstane správná. Předseda sociálních demokratů (SPD) Rudolf Scharping včera na tradičním německém setkání strany v Dortmundu odmítl úvahy o tom, že SPD chce po volbách vytvořit menšinovou vládu za podpory PDS. Přesvědčit voliče o nepostradatelnosti liberálů na německé politické scéně- to byl hlavní cíl sjezdu Svobodné demokratické strany (FDP), který se včera konal v Norimberku. Strana jde do říjnových parlamentních voleb s příznačným heslem Tentokrát jde o všechno. Předseda strany Klaus Kinkel zdůraznil ve svém projevu, že Evropa je také Praha, Budapešť a Tallinn. Podle volebního programu FDP by se tyto země měly stát členy Evropské unie před rokem 2000. Ve znamení ostré kritiky opozičních sociálních demokratů se nesl sjezd bavorské vládní Křesťanskosociální unie (CSU), který v sobotu skončil v Mnichově. Na závěr sjezdu schválila tisícovka delegátů předvolební provolání, v němž se varuje před rudozeleným dobrodružstvím. 
news Kyjev pro normální vztahy Kyjev- Po dvou letech abnormálních kontaktů mezi Kyjevem a Moskvou musí nyní Ukrajina navázat s Ruskem bezproblémové vztahy. Prohlásil to úřadující ukrajinský ministr zahraničí Hennadij Udovenko, který se funkce ujal minulý týden. V rozhovoru s novináři nový šéf ukrajinské diplomacie vyzval západní státy, aby přestaly vyvíjet tlak na Kyjev v souvislosti s otázkou připojení Ukrajiny k mezinárodní smlouvě o nešíření jaderných zbraní z roku 1968. Ukrajina plní a splní své závazky týkající se odzbrojení, především jaderného, které vyplývají zejména z třístranné smlouvy podepsané letos v lednu v Moskvě prezidenty USA, Ruska a Ukrajiny, prohlásil Udovenko. Ministr v této souvislosti uvedl, že je třeba dát novému parlamentu určitý čas, aby tuto otázku zevrubně posoudil. Udovenko dále zdůraznil, že Ukrajina musí učinit vše pro zlepšení vztahů s Ruskem, nikoli však na úkor ukrajinské svrchovanosti. Upozornil také, že rozvoj vztahů s Ruskem by v žádném případě neměl odsouvat do pozadí rozvoj vztahů se západní, střední a východní Evropou. 
caption Josef Alois Schumpeter (1883- 1950) se narodil v Třešti na Moravě, ve stejném roce jako Keynes. V mnohém si tito dva muži byli podobni. Geniálním nadáním, literárními schopnostmi, odvahou vyslovovat průkopnické myšlenky. Samuelson vzpomíná, že byl velký showman, jehož saka a kravaty budily závist, skvělý pedagog používající sokratovskou metodu, v níž studenti tvořili diskusí sami názory na ekonomické problémy, a suverén v téměř všech oborech kultury. Tak jako jeho perfektní angličtina měla německý přízvuk, byl tento malý, aristokratický muž tmavé pleti produktem nejlepších tradic evropské kultury. Dík svému geniálnímu nadání se stal jedním z největších světových ekonomů. Foto 
sport Zlato na lyžích Nice- Česká reprezentantka Petra Stehnová získala na juniorském mistrovství Evropy ve vodním lyžování zlatou medaili ve figurální jízdě. Na šampionátu, jenž se uskutečnil nedaleko Nice, tak vykročila ve stopách svého otce, který byl několikanásobným šampiónem. Dařilo se i dalším mladým reprezentantům. Danihelka obsadil sedmé a Růžička deváté místo, stejně jako Stráníková. 
description Vyřízení bankrotu může trvat také dva až tři roky Praha (jap)- Zatím žádné konkurzní řízení (bankrot) nebylo k 30. červnu 1994 v České republice ukončeno. Vyplývá to z informací ministerstva spravedlnosti. Podle optimistických odhadů některých obchodních soudců může vyřízení konkurzu trvat dva až tři roky. Od října 1991, kdy začal platit zákon o bankrotech, bylo podáno 2279 návrhů na vyhlášení konkurzu. Na jejich základě bylo k 30. červnu 1994 zahájeno 173 konkurzních řízení. Podle informací z obchodních soudů převažují mezi bankrotujícími firmami jednoznačně fyzické osoby, dále soukromé akciové společnosti a společnosti s ručením omezeným. Státní podniky tvoří jen mizivé procento. Ministr financí České republiky Ivan Kočárník letos v červnu řekl, že nízký počet bankrotů částečně způsobuje nezkušenost soudců a neprůchodnost soudů. Soudci krajských obchodních soudů však jeho výrok tehdy zpochybnili. Podle nich je hlavní příčinou samotný zákon o konkurzu a vyrovnání, který soudci shodně označují za přinejmenším nedobrý. Při konkurzním řízení totiž obchodní soudci musejí vycházet z občanského soudního řádu, protože zákon o konkurzu neobsahuje žádná zvláštní procesní ustanovení, která by práci soudů urychlila. Práci soudců obchodních soudů zpomaluje i špatné technické vybavení. Za této situace je podle názoru soudců jedinou možností, jak urychlit práci obchodních soudů, vypracovat nový zákon o konkurzu a vyrovnání nebo alespoň připravit jeho rozsáhlou novelizaci. 
news Bývalý Klausův poradce vystoupil z ODS Z politické scény Praha- Bývalý vedoucí sboru poradců premiéra Klause Bohumil Doležal vystoupil z ODS na protest proti odvolání šéfredaktora Telegrafu Pavla Šafra. V záležitosti odvolání Šafra sehrál podle něj značně nevyjasněnou úlohu premiér a další čelný funkcionář ODS. Šafr minulý týden prohlásil, že byl odvolán po přímé intervenci místopředsedy ODS P. Čermáka. Respektuji skutečnost, řekl včera Doležal, že majitel novin má právo rozhodovat o personálním obsazení redakce, ale současně platí, že glajšaltovat noviny z ideologických důvodů je nemravnost za všech okolností. Šafrovo odvolání se Doležal snažil konzultovat na úřadě vlády a v ODS, ovšem bezvýsledně. 
description Státní zakázky a výběr firem Podle některých poslanců není nutná kontrola ze strany parlamentu Praha (haš, če)- Poslanci koaličních stran nepovažují za nutné, aby zadávání státních zakázek jednotlivým firmám kontroloval parlament. Nepočítá s tím ani vládní předloha zákona o zadávání veřejných zakázek, kterou začnou výbory projednávat tento týden. Člen rozpočtového výboru Tomáš Páv (ODS) LN řekl, že není možné srovnávat náš systém zadávání státních zakázek, za něž odpovídají výhradně ministerstva, se systémem americkým, kde o každé zakázce rozhoduje Kongres. Náš rozpočet uvolňuje finance globálně pro jednotlivé resorty, zatímco v USA Kongres peníze uvolňuje na každou akci zvlášť. Mají- li tedy naše ministerstva pravomoc svobodně nakládat s prostředky, jež jim parlament vyčleňuje ze státního rozpočtu, musejí podle Páva odpovídat sama i za výběr podniků. Kontrola je potom zabezpečena zpětně prostřednictvím Nejvyššího kontrolního úřadu a rozpočtového výboru sněmovny. Na dotaz, zda by aplikace amerického systému na naše podmínky odstranila nebezpečí korupce státních úředníků při výběru firem, Páv řekl, že nikoli. Nemyslím, že jsou poslanci natolik kvalifikovaní, aby byli schopni takové záležitosti posuzovat. Pro naše podmínky se podle něho současný způsob hodí lépe. Ke korupci státních úředníků poslanec uvedl, že to udělají jenom jednou. I za to odpovídají jednotliví ministři. Pávovi prý spíše vadí, že ministerstva si na tuto hru zatím nezvykla. Vždy se snaží omluvit pochybení svých úředníků, místo aby z toho vyvozovala konkrétní důsledky, řekl. Podotkl, že je věcí parlamentu, aby přitvrdil svůj postup vůči těm resortům, které znevažují závěry Nejvyššího kontrolního úřadu. Místopředseda sněmovny Karel Ledvinka (ODA) považuje za dostatečné, že parlament sleduje zadávání státních zakázek formou kontroly rozpočtové kapitoly všeobecná pokladní správa, do níž tyto zakázky spadají. Podle předsedy klubu LB Jaroslava Ortmana nestačí, aby zakázky vybírala ministerstva. Vedle NKÚ by měl výběr firem kontrolovat i příslušný parlamentní výbor. Nesmí se stát, aby se opakovala kauza Lotynka, zdůraznil. Ortman se domnívá, že státní zakázky by v zájmu omezení lokální nezaměstnanosti měly v budoucnu zadávat i vyšší územněsprávní celky. 
news Zbitý Němec zemřel Brno (luč)- Osmatřicetiletý Mathias Werner, kterého 21. 8. na Konečného náměstí zbili dva útočníci baseballovou pálkou do hlavy, včera zemřel na neurochirurgickém oddělení v Brně- Bohunicích. LN to sdělil vyšetřovatel Krajského úřadu vyšetřování, který se případem zabývá. Jak už jsme v LN informovali, M. Werner nedal přednost v jízdě a narazil do vozu taxislužby. Zakrátko po incidentu na místo nehody přijeli dva muži, kteří Němce brutálně zbili. Z násilného trestného činu jsou důvodně podezřelí dva soukromí podnikatelé z Brna, dvaadvacetiletý Richard Beránek a pětadvacetiletý Miroslav Náhončík. Po obou mužích policie intenzivně pátrá. 
essay ODS na křižovatce Bohumil Pečinka Občanská demokratická strana zatím nežije normálním stranickým životem. Toto suché konstatování nemluví ani tak proti straně samé, jako je spíš svědectvím o nehotovosti českého stranicko politického systému jako takového. Typickým příkladem je situace v nejsilnější české politické straně. Pro západoevropské politické strany je charakteristická existence několika názorových proudů, které vesměs před sjezdy soupeří o většinu. Na české politické scéně naopak převládá představa o stranách jako jednolitých názorových blocích a každá odchylka je považována za zradu. V Občanské demokratické straně má tento problém ještě subtilnější rozměr. Vznik každé názorové platformy totiž musí začít otázkou: Jaký vztah zaujmout k osobě Václava Klause? Není tajemstvím, že premiér není příznivcem institucionalizovaných frakcí v ODS. Navíc každý menšinový proud by musel začít právě vymezením vůči osobě premiéra a jeho názorům, což je mnohdy i nad dobře míněné síly leckterého z poslanců. Snad i proto jsou zatím pokusy o artikulaci odlišných názorů tak nevěrohodné. Daleko závažnějším problémem ODS je nevyjasněný mechanismus tvorby a realizace politiky. V zásadě existují tři mocenská centra, mezi nimiž vázne základní komunikace. Především je to výkonná rada, složená ze zástupců okresů a ministrů ODS, dále poslanecký klub a nakonec politické grémium, složené z ministrů, které řeší aktuální problémy dne. Integrativní osobností v rámci tohoto mocenského trojúhelníku měla původně být osoba výkonného místopředsedy. Nicméně Petr Čermák chápe politiku spíše jako prostředek k realizaci svých chlapeckých snů, a tak je ho častěji vidět za volanty rychlých aut nebo na fotbalových stadionech. Proto například otázka typu, kdo má mít hlavní podíl na vypracovávání zákonů, je v ODS dosud nezodpovězena. Z této kompetenční nevyjasněnosti těží především předseda Klaus, který má- díky své schopnosti pružně reagovat a improvizovat- rozhodující vliv na znění přijímaných návrhů. Odvrácenou stranou podobného stylu práce je nesystematičnost, takže často dochází- slovy Miroslava Macka- k adhocracii. Jinak řečeno, problémy se řeší, až když hoří, nebo jsou stranickým bagrem odsouvány na zítřek. Hlavním tématem příštích měsíců však bude dlouhodobá strategie ODS, včetně podoby programu. Na veřejnosti je tato otázka vnímána jako spor Klaus versus Zieleniec. Nejde však o banální mocenské přetahování, ale o konflikt, v němž se zračí hlubší programové odlišnosti. Počátky spadají už do období před kopřivnickým kongresem, kdy ministr zahraničí navrhl zpřesnit cíle ODS. Na IV. kongresu pak přišel s požadavkem na vypracování krátkodobého a dlouhodobého programu. Ten první měl být jakýmsi harmonogramem konkrétních iniciativ ODS do roku 1996. Dlouhodobá vize by zase měla orientovat stranu na období po transformaci, která je dnes jádrem programu ODS. Premiér něco podobného zatím odmítl a jak mj. ukázala poslední Aréna, chce ještě nějaký čas na veřejnosti operovat s velkými tématy (transformace, inflace, vstup do EU). Otázkou zůstává, jak ještě dlouho bude omílání globálních témat pro voliče přitažlivé. Skrytý konflikt mezi oběma politiky pak přešel v otevřený po Zieleniecově odmítnutí ústavního zákona o vyrovnaném rozpočtu. Snad právě proto se na posledním politickém grémiu dokonce mluvilo o demisi ministra Zieleniece. Z premiérova iniciativního návrhu tentokrát ještě sešlo. Zda se plíživá studená válka záhy stane horkou nebo tento spor bude východiskem pro odlišné názorové formování uvnitř strany, zůstává zatím nezodpovězeno. 
essay Cestou etatizace rozhodčího soudnictví? JUDr. Alois Wagner, CSc., Ústav státu a práva ČAV Parlamentu České republiky byl předložen k projednání vládní návrh zákona o rozhodčím řízení a o výkonu rozhodčích nálezů. Tento vládní návrh zákona obsahuje některé nové momenty, které lze obtížně sloučit s povahou rozhodčího soudnictví, jak se jeví ve své tradiční podobě i stavu známém v západních demokratických státech (zejména též v Evropské unii). Považuji proto za důležité upozornit na ta ustanovení vládního návrhu, která by měla být bedlivě zvážena a přehodnocena tak, aby zákon byl s povahou rozhodčího soudnictví v souladu. Podstata rozhodčího soudnictví spočívá v tom, že se smluvní strany určitých soukromoprávních vztahů (hospodářských, obchodních, zejm. mezinárodních) mohou dohodnout, že případné spory, které při plnění smluvních závazků vzniknou (nebo vznikly), nebude rozhodovat jinak příslušný státní soud, ale že tyto spory budou řešeny v rozhodčím řízení. Rozhodování sporu může být přeneseno na rozhodce ad hoc nebo na stálý rozhodčí soud (nestátní institucionalizovaná podoba rozhodčího soudnictví). Soukromoprávní povaha sporu se tak promítá i do sféry procesní. Instituce rozhodčího soudnictví slouží usnadnění obchodních styků tím, že má umožnit jeho subjektům rychlé, pružné (od různých formalit oproštěné) a odborným požadavkům odpovídající řešení sporů. Vykonatelnost nálezů rozhodčích soudů v cizích státech je pak zabezpečena mezinárodními úmluvami. Typickým rysem rozhodčího soudnictví je jeho zásadní nezávislost na státu- autonomie. Tato nezávislost rozhodčího soudnictví by měla být v různých státech na stejné úrovni. Z povahy rozhodčího soudnictví vycházel též text dosavadní právní úpravy v bývalé Československé republice (zák. č. 98/ 1963 Sb., o rozhodčím řízení v mezinárodním obchodním styku a výkonu rozhodčích nálezů, §§ 47 a 48 zákona č. 422/ 1980 Sb., o hospodářských stycích se zahraničím). Institucionalizované rozhodčí soudnictví představoval a představuje Rozhodčí soud, který byl svého času zřízen při Československé obchodní a průmyslové komoře. Tento rozhodčí soud měl v rámci svého přičlenění k Československé obchodní a průmyslové komoře potřebnou míru autonomie, jaká je nutná k jeho existenci jako nezávislého orgánu, který má nestranně rozhodovat spory mezi stranami. Je třeba zde říci, že Rozhodčí soud při ČsOPK si svou kvalifikovanou a nestrannou rozhodovací činností získal značný kredit v zahraničí i doma, což se obráží i v poměrně značném počtu smluvních doložek, v nichž strany určují tento rozhodčí soud k rozhodování sporů, které mezi nimi mohou vzniknout. Kompetence rozhodčího soudnictví u nás byla až dosud omezena na rozhodování sporů mezi subjekty z různých států (mezinárodní hospodářské a obchodní vztahy). Je třeba uvítat, že nová úprava v souladu s tržním hospodářstvím založeným na soukromém vlastnictví rozšiřuje kompetenci rozhodčího soudnictví do budoucna i na spory mezi subjekty tuzemskými. V tomto rozšíření kompetence rozhodčího soudnictví spočívá hlavní přínos nové úpravy, kterou představuje vládní návrh zákona o rozhodčím řízení a výkonu rozhodčích nálezů. Vládní návrh zákona obsahuje však na druhé straně některá ustanovení, která nejsou v souladu s povahou rozhodčího soudnictví a která se odchylují od úprav západních demokratických států. Jde tu zejména o ustanovení, podle nichž vede ministerstvo spravedlnosti seznam rozhodců, rozhoduje o tom, kdo v tomto seznamu může být zapsán, případně kdo z tohoto seznamu bude vyškrtnut. Ministerstvo vydává i rozhodčí osvědčení, že je v seznamu zapsán. Přitom se řízení v této věci na ministerstvu spravedlnosti řídí správním řádem (srovnej ust. §§ 4, 5 a 6 vládního návrhu zákona). Nelze ani souhlasit s tím, že do seznamu rozhodců může být zapsán pouze státní občan České republiky a ten, kdo získal vysokoškolské vzdělání (§ 4 odst. 2 vl. návrhu zák.). Všechny tyto nové podmínky, které by měla zavést nová úprava obsažená v citovaném vládním návrhu zákona o rozhodčím soudnictví, vzbuzují vážné pochybnosti a nelze je akceptovat již nejen proto, že se dostávají do rozporu s postulátem sbližování právního řádu České republiky s právními řády členských států EU, ale i proto, že se dostávají do rozporu se samou povahou rozhodčího soudnictví. Je třeba brát též v úvahu, že existuje stále Rozhodčí soud při ČsOPK, který požívá důvěry zahraničních subjektů. Smluvní rozhodčí doložky, zakládající pravomoc rozhodovat spory mezi našimi subjekty a subjekty zahraničními, obsahuje řada uzavřených obchodních smluv a smluv, které jsou či budou uzavírány. I když problematika Rozhodčího soudu při ČsOPK není v citovaném vládním návrhu řešena, některá jeho ustanovení se ho podle mého soudu nežádoucím způsobem dotýkají. Předkládaný vládní návrh zákona o rozhodčím řízení je třeba vidět v souvislosti s vládním návrhem zákona o sloučení Československé obchodní a průmyslové komory s Hospodářskou komorou, v němž se ve srovnání s dosud platným ustanovením § 48 zák. č. 42/ 1980 Sb. zjevně omezuje autonomie Rozhodčího soudu při ČsOPK. Zamýšlený trend etatizace rozhodčího soudnictví se tak výrazně promítá i do míry jeho autonomie, která je ve světě obecně považována za samozřejmou. Stranou pozornosti nelze ponechat ani tzv. intertemporální ustanovení § 52 citovaného vládního návrhu zákona, podle kterého §§ 4 až 6 nabývají účinnosti výjimečně již dnem vyhlášení (tj. ustanovení o tom, kdo může být rozhodcem a o seznamech rozhodců vedených ministerstvem spravedlnosti). Platností tohoto ustanovení by činnost dosavadního Rozhodčího soudu byla paralyzována. Škody, ať již materiální či nemateriální, které by tím vznikly, by byly pochopitelně značné. Ztráta kreditu, jak známo, se získává znovu jen obtížně. 
news Zámek čeká na střídání stráží Akademie Dobříš chce nájemní smlouvu jen do vyhodnocení konkurzu Pavel Janáček Dobříšský zámek letos v létě po takřka pěti desítkách let opustili spisovatelé. Zároveň se odtud odstěhovala i Mozartova akademie, postgraduální hudební škola pro mladé interprety z celého světa, kterou tu od roku 1993 provozovala Evropská Mozartova nadace Alaina Coblence. Děkanka Coblencových kurzů Hanna Arie Gaifmanová, ve Spojených státech působící profesorka české literatury a středoevropské kultury, jejíž rodina z Dobříše pochází, ovšem s akademií do Krakova neodešla a počátkem července odevzdala na ministerstvo kultury projekt nové Akademie Dobříš. Fond kultury chce opatrnost Ráda bych pokračovala v tom nejdůležitějším, co tu vzniklo: v radosti z hudby. Okamžitě jsem získala ohromnou podporu mezi českými hudebníky, říká. Jmenuje například Zuzanu Růžičkovou, Petra Ebena, Milana Slavického, Pražákovo kvarteto. Minulý týden přijela do Prahy podepsat nájemní smlouvu na dobříšský zámek. Z podpisu však zatím sešlo. Dobříšský zámek patří od léta Státnímu fondu kultury, jehož hospodaření v souvislosti s aférou České Lotynky a zastavených pražských domů U Černé Matky boží a U hybernů prověřuje Nezávislý kontrolní úřad. Deklarovaným úmyslem ministerstva je nalézt provozovatele zámku konkursem, který by se měl uskutečnit do jara příštího roku. Nikoho nekritizuji, opatrnost chápu, říká Gaifmanová. Nikdy jsem také nechtěla, aby kontrakt podepsali na dlouhou dobu nebo bez konkurzu. Šlo mi zatím jen o pronájem do doby, než bude konkurz uzavřen. Pokud bychom v něm neuspěli, v pořádku, příliš dlouho jsem žila na Západě, abych nevěděla, že nemusím vždycky vyhrát. Vedení ministerstva se doufám přesvědčí, že pro ně náš projekt nepředstavuje žádné riziko. Navíc provoz zámku stojí poměrně hodně peněz i v době, kdy je prázdný. Jediný hlídač- a na Dobříši je jich potřeba víc- stojí za rok půl milionu. My bychom objekt udržovali a jako nájem odevzdávali Státnímu fondu kultury dvacet procent z čistého zisku. Sponzorování Akademie Dobříš se ujala Nadace Českého námořního divadla, není však sponzorem jediným. Nadace pracuje na přestavbě a přípravě zámořské lodi, jež pod českou vlajkou a pod jménem Thalia vypluje v dubnu a v různých světových přístavech bude předvádět divadelní a operní produkce. Souhlasila jsem se spoluprací za podmínky, že na lodi budou i koncerty, uvádí Gaifmanová. Pedagogickou činnost na Dobříši přitom žádná komercializace nepostihne, oboje bude přísně oddělené. České námořní divadlo získá v Akademii Dobříš základnu pro přípravu operních inscenací, ti nejlepší absolventi dobříšských interpretačních kurzů angažmá a neobvyklou příležitost vystupovat. Komorní hudba je škola tolerance Akademie Dobříš se chce opírat o některé pedagogy, kteří na Dobříši vedli kursy v minulosti, mezi nimi Alexandra Lonquiche, Anthonyho Newmana, Radovana Vladkoviče, Eduarda Brunnera, Hatto Beyerle. Nesoutěžím, nepřebírám, tvrdí ovšem autorka projektu. Studium má být na rozdíl od Mozartovy akademie placené (patnáct set dolarů za trimestr). Má to ekonomické, ale i výchovné důvody, tvrdí Gaifmanová. Mívala jsem už na Dobříši pocit, že co je zadarmo, toho si člověk neváží. Při čtyřiceti žácích vystačí toto školné údajně i na stipendia pro čtvrtinu účastníků kurzů. Peníze by pro studium na Dobříši neměly být překážka, země studentova původu by ovšem neměl být důvod, říká Gaifmanová. Odmítá tak jistou vnějškovou političnost Coblencova programu, kde třetinu studentů museli vždy tvořit hudebníci ze střední a východní Evropy. Tolerance ano, ale přes hudbu. Komorní hra je škola tolerance sama od sebe, tvrdí. Místo formálně praktikovaného humanitního studijního programu by děkanka Gaifmanová ráda rozšířila kurzy o workshop speciální preventivní medicíny. Co může muzikant dělat proto, aby neměl profesionální deformace, se na hudebních školách zatím nevyučuje nejen v České republice, ale většinou ani jinde ve světě. Cestou newyorského právníka Alaina Coblence, který se v České republice uvedl pokusem získat Stavovské divadlo, nechce jít Akademie Dobříš také při veřejné koncertní činnosti. Spíše než na pořádání velkých festivalů věří Hanna Arie Gaifmanová na pravidelné koncertování na Dobříši i v Praze a na spolupráci s tím, co už tady v dané oblasti existuje. Máme také zájem dodávat pravidelné koncerty do nově zpřístupněné Novoměstské radnice, poznamenává. Výuka by měla na Dobříši začít v lednu. Už teď začíná být pozdě na rozesílání přihlášek, uzavírá Gaifmanová. Doufám a věřím, že se situace mezi námi a ministerstvem vyjasní tento týden. 
invitation Na Pink Floyd bez deštníků, lahví, alkoholu a magnetofonů Stavba pódia, přichystaného pro největší rockovou show století, tj. pro zítřejší koncert Pink Floyd, je na Strahově dokončena. Jak LN sdělil zástupce pořádající agentury Media World Petr Bořuta, zbývá již jen instalovat zvukovou aparaturu a světelný park. Ke včerejšímu dni bylo prodáno přes sto tisíc lístků, nicméně na den koncertu zůstává zhruba ještě pětitisícová rezerva v ceně 790 Kč. Brány Strahovského stadionu se zítra otevřou až v 18 hodin (tedy o čtyři hodiny později, než jak je uvedeno na vstupenkách) a diváci budou do jeho prostor vpouštěni čtyřmi krajními vchody. Osobám do patnácti let je vstup na koncert, jehož celková délka se odhaduje okolo tří hodin, povolen výhradně v doprovodu dospělých. Do prostor stadionu s sebou nesmí návštěvníci přinášet žádné lahve, plechovky a dokonce ani deštníky. Pochopitelně jsou přísně zakázány rovněž magnetofony, fotoaparáty, videokamery a další přístroje pro pořizování zvukového či obrazového záznamu. V místě koncertu také platí přísný zákaz prodávat i konzumovat alkoholické nápoje. (tse) Informace o dopravě na koncert Pink Floyd- str. 4 
news Jednotný postup Paříž- Mezinárodní olympijský výbor přijal na svém 103. zasedání v Paříži opatření proti dopingu, podle něhož bude ve všech sportech následovat po prvním pozitívním dopingovém nálezu dvouletý trest a při druhém doživotní zastavení činnosti. Znamená to, že podle dlouho očekávané úmluvy bude jednotně postupováno proti dopingu ve všech sportech. Novým místopředsedou MOV zde byl zvolen Alexandre de Merode z Belgie. 
sport Novotná v osmičce nejlepších Ve čtvrtfinále US Open v New Yorku čeká českou tenistku čtvrtá nasazená Francouzka Pierceová Zvláštní zpravodajka LN v New Yorku Alena Drtinová Po čtyřech letech postoupila česká tenistka Jana Novotná (7. nasazená) opět do čtvrtfinále dvouhry US Open. Bulharku Magdalenu Maleevovou (15.) porazila po 74 minutách z třetího mečbolu 6: 0, 6: 4. V dalším zápase s Francouzkou Mary Pierceovou (4.) půjde o to, která z hráček se poprvé v kariéře dostane ve Flushing Meadows do semifinále. Mezi posledních osm párů postoupili loňští finalisté Martin Damm- Karel Nováček. Dvanáctá nasazená dvojice porazila pár Bale, Steven 6: 2, 0: 6, 7: 6 (4), ač v závěrečném tie breaku prohrávala 0: 3. Ve smíšené čtyřhře je Jana Novotná dokonce už v semifinále. Spolu s Woobridgem vyřadila včera pozdě večer ve čtvrtfinálovém duelu pár McQuillanová- MacPherson 6: 3, 7: 5. První set rychlovka, druhý drama, stručně vystihla Novotná průběh utkání s nejmladší ze sester Maleevových. Jen se potvrdila moje nechuť vyhrávat úvodní sady s nulou. Magdaleně nevyšly první dva gamy, v nichž vedla 30: 0, a to ji zlomilo. Moc kazila, zatímco já se prosazovala pečlivou hrou. Jenže ve druhém setu jsem si nepodržela servis na 2: 0 a najednou mohlo být všechno jinak, pokračovala Novotná. Za stavu 5: 2 a 40: 15 neproměnila dva mečboly a zápas ukončila až o dva gamy později. Nechybovala jsem, jen Magdalena, zprvu odevzdaná, najednou procitla, bránila se Novotná. Proti Piercové chce hrát agresivněji, i když bude záležet na tom, co jí Francouzka povolí. Pokud bude mít svůj den, tak budu ráda, když ty její rány vzadu vůbec pochytám a vrátím. Ale Mary mívá i horší dny, vždyť se Studeníkovou mohla klidně prohrát, myslí si Novotná. Piercová dopřála chorvatskému talentu a Nováčkovi roku 1993 Ivě Majoliové (23.) pouhé tři hry. Stejným počtem gamů vyjádřila svou převahu jednička Grafová proti Garrisonové- Jacksonové. Do svého prvního grandslamového čtvrtfinále to v New Yorku dotáhla vítězka BVV Prague Open Jihoafričanka Coetzerová (11.). Poté, co 3. kolo bylo konečnou pro Švéda Edberga (5.), který prohrál s krajanem Björkmanem (71.) za 95 minut 4: 6, 4: 6, 0: 6, zůstal v soutěži jediný zdejší šampion Pete Sampras. Obhájce titulu si mohl ve 4. kole zopakovat loňské finále s Piolinem (15.), ale Peruánec Yzaga (23.) francouzského tenistu vyřadil v pěti setech (ač první dva prohrál) a rozdá si to se světovou jedničkou sám. Yzaga se může pyšnit tím, že jako první porazil Samprase na US Open, a to v roce 1988. Ze stínu Beckera a Sticha vykoukl v New Yorku Němec Bernd Karbacher (41.), který si cestu do svého prvního grandslamového čtvrtfinále vyšlapal přes Lendla, Rosseta (15.) a naposledy Pozziho (131.). Itala, který se dostal do hlavní soutěže z kvalifikace, porazil 6: 2, 4: 6, 6: 3, 6: 4. Je zcela normální, že když někdo vyhraje Wimbledon a je ve světové desítce, má větší publicitu. Na Beckera ani Sticha nežárlím, alespoň mám klid, nepostrádá Karbacher větší zájem o svoji osobu. 
essay Včerejšek nezachránila ani SETUZA Počet emisí akcií na kotovaném trhu se blíží třiceti, úterý však bylo opět slabé Michal Achremenko Vyvozovat ze včerejšího obchodování na burze nějaké závěry by snad bylo předčasné. Došlo totiž opět k prudkému poklesu objemu obchodu, a to až na 192467 mil. Kč. Úterý je však už tradičně nejslabším obchodním dnem, takže s hodnocením je třeba vyčkat do čtvrtka. Pokles objemu obchodu, ve srovnání s pondělním obchodem o téměř 164 milionů, byl doprovázen i poklesem burzovního indexu PX 50 o 0.21% na 723.7 bodu. Na trhu kotovaných akcií sice převážily akcie se stoupajícím kursem, avšak míra vzestupu byla všeobecně tak nízká, že ji převážil pokles pěti emisí, který v případě Jihočeských mlékáren dosáhl až limitních 10%. Sedm emisí se stagnující cenou tentokrát napomohlo vychýlit index směrem dolů, zvláště potom, když mezi nimi byly akcie ČEZ. Na kotovaném trhu se objevila nová emise, akcie Severočeských tukových závodů (SETUZA). Vykročila typicky se zpevněním kursu o 1.85% na 2750 Kč po ještě pondělních nekotovaných 2700. Tento podnik si udržuje přibližně 60% podíl našeho trhu zubních past a na trhu tuků a olejů 25 až 30%. Setkali se nám tu tedy, mezi kotovanými, konkurenti: MILO a SETUZA, jejíž akcie kdysi sahaly až ke hranici 4100 Kč. Akcie České spořitelny včera naopak obchodovány nebyly, protože procházejí zvláštní operací, kdy dochází ke štěpení akcií na nižší nominální hodnotu. Zatím není jisté, kdy se na trh vrátí a jaká tato nová hodnota bude. Přímé obchody, jejichž struktura může investorovi sloužit jako ukazatel, o jaké akcie se má zajímat, se odehrály s 11 emisemi. Jak už napověděl celkový objem obchodu, nebyly tentokrát rozdíly tak markantní a jednotlivé objemy dosahovaly maximálně řádů desítek milionů. Rekordmanem byly akcie Komerční banky zobchodované za 29 milionů a objevila se zde i SETUZA v objemu 2.72 mil. Kč. V AOS byly nejobchodovanější akcie ČEZ v kursu 1670 Kč. 
description Vyrovnaná sezona Severočeské filharmonie Severočeskou filharmonii Teplice, která doprovázela na pondělním koncertu Petera Dvorského, řídil Tomáš Koutník. Šéfdirigentem orchestru je od září 1991, v únoru následujícího roku se stal i ředitelem filharmonie. Když jsem nastupoval do orchestru, rozhodně jsem neměl nějaké mocenské a velikášské ambice, řekl Koutník LN. Mým cílem je naplnit požadavek, který vznesl orchestr, když mi bylo nabídnuto místo šéfdirigenta: Přivést kvalitu orchestru na vyšší úroveň. Ale jde o cíl trvalý, absolutní úrovně nelze nikdy dosáhnout, lze se jí pouze přibližovat. Tomáš Koutník, absolvent hry na violoncello a dirigování na pražské Akademii múzických umění (1977), má dlouholetou dirigentskou praxi. Již v roce absolutoria získal první cenu a Zlatou lyru na prestižní Mezinárodní dirigentské soutěži ve francouzském Besanconu, o dva roky později se stal laureátem obdobné soutěže v Katovicích. Byl dirigentem Symfonického orchestru Čs. rozhlasu v Bratislavě (1979- 1981), poté až do roku 1983 řídil Sukův komorní orchestr. V roce 1988 se stal šéfdirigentem Janáčkovy filharmonie v Ostravě, kde do té doby působil jako dirigent. Nová sezona Severočeské filharmonie, která právě začíná, bude podle jeho slov celkem tradiční. Nebudou v ní žádné mimořádné výstřelky a ani tak mimořádní hosté, jako je mistr Dvorský. Bude ale celkem vyvážená, posluchačsky náročná a místy velmi vděčná, protože samozřejmě uvedeme autory, kteří oslovují všechny generace hudbymilovných lidí. Například hned v zahajovacím koncertu zazní tři romantičtí velikáni- Dvořák, Čajkovský a Brahms. Vrcholem první poloviny sezony bude podle Tomáše Koutníka uvedení Dvořákova Rekviem v dušičkovém období. S orchestrem také v této sezoně vystoupí několik zahraničních hostů převážně z Německa, a také ze Slovenska. Atraktivní jistě bude i koncert barokní hudby připravený primáriem Kvarteta hl. m. Prahy Břetislavem Novotným a Má vlast uvedená dirigentem Peterem Vronským v den výročí úmrtí Bedřicha Smetany. Severočeská filharmonie připravuje několik nahrávek na CD. Natáčení kompletu Schubertových symfonií by mělo být dokončeno v příštím roce. Orchestr nahrál jako první kompakt Beethovenovu a Mozartovu 1. symfonii a Německé tance těchto autorů. Chystá dále Rybovu Českou mši vánoční; desku vydá Československá obchodní banka pro své reklamní potřeby, ale část nákladu bude mít filharmonie k dispozici i pro své posluchače. (iha) 
caption Kuka (vlevo) uniká J. Camillerimu Foto ČTK 
sport Jaký nápoj připraví Novotné samovar? Její čtvrtfinálová soupeřka Francouzka Pierceová se přiživuje na popularitě excentrických bratrů Jensenů Ve šlépějích své staronové přítelkyně Heleny Sukové kráčí ve Flushing Meadows česká tenistka Jana Novotná. Suková loni vyhrála US Open ve čtyřhře s Arantxou Sanchezovou- Vicariovou a v mixu s Toddem Woodbridgem, sama se pak dostala do finále. S týmiž partnery letos válčí na newyorských kurtech Novotná s dosavadní bilancí čtvrtfinále ve dvouhře, osmifinále v deblu a semifinále ve smíšené čtyřhře. Měla jsem v úmyslu obsadit všechny soutěže a když Toddovi odřekla zraněná Helena, domluvili jsme se spolu. Zatím se mi na všech frontách daří, takže jsem spokojená, vysvětlila partnerovo zapůjčení Novotná. Pohled na pavouka smíšené čtyřhry obyčejně nabízí zajímavé kombinace. I když ve Flushing Meadows tentokrát nevytvořili tenisový pár životní partneři Medveděv a Huberová, soukromý svazek s Italem Massimem Valerim se rozhodla na kurtě otestovat argentinská kráska Sabatiniová. Na dvorci jejich vztah nepřežil první kolo. Sestavením dvojice Mary Pierceová- Murphy Jensen pak její tvůrce, trenér Nick Bollettieri, sledoval vylepšení image své chráněnkyně, pošramocené výtržnostmi otce Jima Pierce a protivným chováním samotné Mary. Devatenáctiletá Francouzka se úspěšně přiživuje na popularitě amerických sourozenců (French Open absolvovala s Lukem Jensenem), kteří dráždí konzervativce, zato diváci jejich výstřelkům aplaudují. US Open např. absolvovali v oblečení fotbalového střihu i designu, jen jména na zádech jim nekompromisní pravidla zatrhla. Je to balzám na nervy hrát s Jenseny. Kdyby mi před rokem někdo předpověděl, že budu na kurtě žertovat, nevěřila bych mu, přiznává Pierceová, která po boku Jensenů značně pookřála (např. divákovi v první řadě nečekaně ujedla z jeho kelímku s popcornem), i když občas je její veselost křečovitě předstíraná. Rozruch kolem blonďaté Francouzky sleduje i Jana Novotná, její čtvrtfinálová soupeřka: Ne že bych předem uvažovala, že se potkáme ve čtvrtfinále, ale tomu se člověk neubrání. Mary je typem, který neustále živí publicitu kolem své osoby, ať už pozitivní nebo negativní. Jednou ji bolí břicho, podruhé provádí nějaké speciální cviky, no pořád něco. Velkou měrou se o její zviditelňování ovšem zasluhuje i Jim Pierce. Poté, co ji loni nafackoval, napadl s nožem v ruce jejího přítele a popral se s pařížskými pořadateli, ho sice Mary zapudila, ale Jim je nezmar. Po výhrůžce, že s ní zúčtuje ve Wimbledonu, Pierceová svůj premiérový start na dvorcích All England Clubu odvolala a raději obeplula na jachtě Korsiku. Opalovala se, rybařila a své úlovky si sama upravovala k večeři. Na US Open se odhodlala až poté, co se Jim Pierce v tisku zavázal, že se nehne z Floridy. Tomu já se směju, hraju a věřím si stejně jako loni, zrekapitulovala pětadvacetiletá Novotná po vzoru Pierceové svůj dvanáctiměsíční vývoj. V jediném dosavadním vzájemném střetnutí byla před čtyřmi roky úspěšnější, mezitím se ovšem z Pierceové stala hráčka první světové pětky. Obě zatím na Grand Slamech zůstaly krok pod vrcholem (Novotná je finalistkou Australian Open 1991 a Wimbledonu 1993, Pierceová French Open 1994). Newyorské semifinále je pro obě panenskou půdou, ta, která na ni nevkročí, se bude muset spokojit s kompenzací v hodnotě 72000 dolarů, vítězka si přijde téměř na dvojnásobek. Kromě tenisu si dala Novotná za úkol zvládnout návštěvu vyhlášené Ruské čajovny na Manhattanu. Zda bude ze samovaru pít nápoj vítězky či poražené, to ukáže dnešní čtvrtfinále.( ad) New York 
news ČR blokuje společné působení zemí Visegrádu na NATO Praha- Otázky vojenské spolupráce visegrádské čtyřky ve vztahu k NATO by mělo podle prvního náměstka ministra obrany Jiřího Pospíšila řešit ministerstvo zahraničí, a ne ministerstvo obrany. Pospíšil to řekl na včerejší tiskové konferenci, po svém návratu z jednodenního jednání představitelů resortu obrany zemí visegrádské skupiny v Bratislavě. Představu společného působení Maďarska, Slovenska, Polska a ČR vůči NATO blokujeme, prohlásil Pospíšil a dodal, že to byl také důvod, proč ministerstvo zahraničí doporučilo, aby se jednání nezúčastnil ministr obrany Antonín Baudyš. Nejblíže k českému postoji nevyvíjení nátlaku na NATO je podle Pospíšila Maďarsko. Slovensko se k věci staví naprosto neutrálně. Polsko podle něj má názor odlišný. 
collection Krátce Míra nezaměstnanosti v Rakousku se podle statistiky OECD letos v srpnu proti stejnému období loni snížila ze 4.4 na 4.3%. Britská průmyslová produkce stoupla podle předběžných údajů středního statistického úřadu v sezonně upraveném vyjádření proti červnu o 0.1 procenta, ve srovnání s loňským červencem pak byla vyšší o 4.8%. 
description Polská měď chce rozšířit export Praha (ma)- Přibližně 10 tisíc tun válcovaného materiálu dováží pro české kabelovny akciová společnost KGHM Polská měď. Jak včera uvedl prezident firmy Krzysztof Sedzikowski při otevření výstavy Z polské mědi v kulturním středisku Polské republiky v Praze, zaujímá firma čtyřprocentní podíl na světovém trhu rafinované mědi. Kromě zpracování mědi a dodávek válcovaného materiálu se jedna z největších polských firem zabývá produkcí stříbra, zpracováním barevných a ušlechtilých kovů a výrobou kyseliny sírové. Do ČR jí dodává zhruba 50- 60 tisíc tun ročně. V rámci výstavy, která trvá do 9. září, probíhají jednání s českými obchodními partnery. Firma chce vývoz do ČR, realizovaný přes společnost s ručením omezeným KGHM Metraco, rozšířit i o měděné plechy, měděné potrubí, pásy pro elektrotechnický průmysl a další produkty. 
caption Výcvikovou základnu mírových sil Organizace spojených národů v Českém Krumlově navštívil včera prezident Václav Havel Foto Pavel Hula- LN 
news Chystá se policie na černé stavby Praha- Podle slov pražského primátora Jana Koukala se připravuje stavební policie, která bude součástí pražské městské policie. Tato složka bude kontrolovat stavební činnost na území hlavního města, a zejména dohlížet na to, zda všechny firmy, které chtějí v Praze stavět, mají stavební povolení. Měla by také dohlížet na dodržování některých předpisů pro obchodování s pozemky a nemovitostmi. V Praze zatím nebyla zrušena žádná černá stavba a v podstatě vždy dochází k tomu, že se tyto stavby nějakým způsobem dodatečně povolí. Pracovníci stavební policie by měli mít stejné pravomoci jako zaměstnanci stavebního úřadu i jako městští policisté. 
news Stručně Poslanecký klub ODS včera bez námitek vyslechl informaci V. Klause o nedávném rozhodnutí výkonné rady vypracovat návrh zákona o vyrovnaném rozpočtu. LN to potvrdil ministr financí I. Kočárník. Nezaregistroval prý žádné hlasy, které by rozhodnutí zpochybnily. Uvidíme, řekl Kočárník na dotaz, zda by se o nápadu ODS nemělo jednat nejprve na schůzce koalice. (haš) 
essay Klausova strana dělá nemístné kompromisy s postkomunistickou lobby, tvrdí Doležal Marek Stoniš Někdejší vedoucí sboru poradců premiéra Klause Bohumil Doležal vystoupil v minulých dnech z ODS. Jako důvod uvedl nesouhlas se zásahem Klausovy strany do vedení deníku Telegraf. B. Doležal v této souvislosti odpověděl LN na několik otázek. o Byly pro vás okolnosti Šafrova odvolání natolik vážné, že jste musel vystoupit z ODS? Nemohu se zbavit intenzivního dojmu, že v odvolání šéfredaktora Šafra sehrála ODS svoji roli. Premiér to sice popírá a já bych mu to hrozně rád věřil. I kdyby ale o tom opravdu nevěděl, rozhodně však o tom věděli na hlavní kanceláři ODS. A to velmi dobře. Nemohu být ve straně, která tímto způsobem zasahuje do svobody tisku. o Znamená pro vás zásah ODS do nezávislosti médií závažnější obrat v její politice? Velmi výrazně se tím zvětšuje můj praktický odstup od politiky ODS. Mám pocit, že po slibném rozběhu po rozdělení federace v roce 1992 se vládní politika stala netvůrčí. Problémy, kterých je čím dál víc, žene před sebou a nemůže to dopadnout jinak, než že jí ony problémy nakonec zavalí. V poslední době mi politika ODS připadá jako bezvýchodná snaha cestou nejmenšího rizika udržet si bezpečné postavení. Svoboda tisku při tom samozřejmě překáží. o V čem spočívají největší rizika takové politiky? Zrovna tak jako udělali disidenti nemístné kompromisy s komunisty a na jejich základě s nimi spolupracovali na vytváření pluralitní společnosti, tak si myslím, že dnešní garnitura dělá podobné kompromisy s tím, co bych nazval postkomunistickou hospodářskou lobby. To je vrstva, která se tady vytvořila za posledních čtyřicet let a stala se z ní špička dnešního průmyslového managementu. Podle mého představují tito lidé velké nebezpečí a ODS dělá velkou chybu, že se s těmito lidmi dělí o politickou moc. Je docela možné, že dojde k návratu nedemokratických poměrů, které budou dlážděny nemístnými kompromisy politiků na odpovědných místech s naprosto nezodpovědnou a v podstatě hrozivou společenskou vrstvou. o Myslíte si, že kompromisy ODS s postkomunistickou lobby jsou hlavním důvodem personálních změn v Telegrafu? Telegraf na podobné nebezpečí dalšího vývoje upozorňoval. Obávám se, že to přispělo k jeho neblahému konci. 
news Tělo chlapce objevili potápěči Brno (luč)- Policejním potápěčům se podařilo objevit tělo patnáctiletého Tomáše E. z Brna, který o víkendu utonul v řece na brněnské Riviéře. Jak včera uvedl tiskový mluvčí Zdeněk Lubas, do záchranné akce se zapojilo i patnáct potápěčů ministerstva vnitra, kteří se v těchto dnech v Brně školí. Potápěči prohledali asi 800 metrů čtverečních říčního dna, přičemž zemřelého se podařilo nalézt asi 30 metrů od místa, kde do vody skočil. K tragické události došlo v sobotu odpoledne, kdy se Tomáš E. snažil zachránit psa, vzápětí ho však strhl proud vody a začal se topit. Na pomoc mu přispěchali dva muži na loďce, devětadvacetiletý Vladimír B. z Kobylí a třicetiletý Jiří B. z Velkých Pavlovic. Loďka se zachránci se však převrhla, takže oba muže museli z vody vytáhnout kolemjdoucí. Jiří B. byl hospitalizován v nemocnici v Polní ulici v Brně. Jak uvedl Z. Lubas, po Tomáši E. začali bezprostředně po neštěstí pátrat požárníci. Akci potápěčů bylo možné uskutečnit až po snížení hladiny vody o třicet centimetrů, neboť v době neštěstí činil průtok vody 18 metrů krychlových za sekundu. U splavu na Riviéře jde letos v pořadí o druhou tragédii- na stejném místě se jeden muž utopil počátkem března. 
essay Křeč Komentář Jan Gazdík Šéfovi Aera Vodochody Zdeňku Chalupníkovi se před třemi lety zdařil husarský kousek: prodal neprodejné letouny a ještě na tom vydělal. V době, kdy mu před fabrikou stálo několik desítek strojů ruské verze, které dřívější generální odběratel neměl čím zaplatit a jiní zájemci o koupi atypických letounů či jejich přezbrojení západní elektronikou se nehlásili, se Chalupník dohodl s izraelskou zbrojovkou Elbit. Ta Aeru pomohla dodávkou avioniky, technickou pomocí, výhodným úvěrem, především však průnikem na thajský trh. Vůči spekulacím, že Aero sice vyrábí špičková cvičná letadla, ale vydělávají na nich jiní, Zdeněk Chalupník tasí argument: Neprodejná sovětská verze L- 39 stála 9 milionů korun a já ji Elbitu prodal za jednačtyřicet! Na thajském kontraktu prý Aero vydělalo víc než na jakémkoliv obchodu v minulosti- ať už šlo o Alžír, nebo Rusko. Ať už tedy vznikla dodávka 36 strojů L- 39 s elektronikou Elbitu do Thajska jakkoliv, pomohla Aeru, které se po ztrátě východních trhů ocitlo ve vzduchoprázdnu, z nejhoršího. Odborníci ji charakterizují jako krvavou daň, kterou Aero zaplatilo v zájmu přežití. Elbit, který je znám nekompromisní obchodní politikou, jen obratně využil situace: uchytil se ve fabrice, která je největším světovým výrobcem cvičných proudových letounů a ještě na tom pohádkově vydělal. Přirozená je tedy jeho snaha podílet se na víceúčelovém bitevním letounu L- 159. O ten má zájem česká armáda i postkomunistické země, jež si drahé superstíhačky nemohou dovolit, ale i některé západoevropské státy. Český bitevník má údajně šance i v Austrálii. V těchto dnech hovoří o Elbitu v souvislosti s údajným pokusem korumpovat na oficiální recepci náměstka ministra obrany Miroslava Kalouska pracovnicí společnosti Eagle Group, která v ČR zastupuje zájmy izraelské zbrojovky. Zřejmě to souvisí se ztrátou kontaktů, které si Eagle Group či jiné firmy k federálním úředníkům vyšlapaly. Po revoluci totiž státní zakázky až na výjimky neprocházely veřejnou soutěží, takže o kritériích výběru zahraničních partnerů se můžeme jen dohadovat. Podle zdrojů LN to byla často džungle, kterou citelně zasáhlo rozdělení Československa i výměna politické garnitury. Potvrdí- li se pokus o úplatu náměstka Kalouska, jenž lpěním na soutěžích zpřetrhal zbytky vazeb generality na podnikatelské kruhy, svědčilo by to o křeči. Zahraniční zbrojovky (výběr mezi North American Rockwell, AlliedSignal Aerospace a Elbitem se blíží do finiše) si až moc dobře uvědomují, že letoun L- 159 patří k mimořádným projektům v ČR, na němž mohou i ony získat. Vše zatím svědčí o tom, že si ekonomické, politické, technické i právní aspekty svého rozhodnutí uvědomuje i vláda. 
caption Příslušníci čečenské opozice proti prezidentu Dudajevovi opravují po ztrátě Argunu svůj tank ve městě Znamenskoje. Mluvčí ruské Federální služby kontrarozvědky včera v Moskvě oznámil, že jeho úřad předal podnět k zahájení trestního stíhání ve věci masového zabíjení na území Čečenské republiky. Kontrarozvědka údajně pohlíží na Čečensko jako na subjekt Ruské federace a jako na reálný zdroj hrozby šíření terorismu. Foto ČTK/ AP 
caption Příčky se bourají, stropy se snášejí... Foto Karel Cudlín 
news Spor s Kunderou Atlantis vyvrací Ředitelka brněnského nakladatelství Atlantis Jitka Uhdeová popřela, že by došlo k nějakému pohybu ve vzájemných vztazích s Milanem Kunderou. Proslulý autor své knihy vydával po listopadu 1989 pouze v tomto brněnském nakladatelství. Podle slov jistého českého spisovatele žijícího v zahraničí, který si nepřál být jmenován, měl Kundera údajně uvažovat o rozvázání exkluzivní smlouvy s Atlantisem a dokonce rezignovat na vydávání svých knih v České republice vůbec. Dalším Kunderovým románem, který chystáme na květen příštího roku, bude text Život je jinde, řekla naopak LN Uhdeová. V Atlantisu po listopadu' 89 vyšlo zatím drama Jakub a jeho pán (1992), Nesmrtelnost (1993) a reedice Žertu a Směšných lásek (1991). Román Život je jinde vyšel v samizdatu roku 1972, u Škvoreckých v Torontu roku 1979. (šek) 
caption Petr Koliha snil o Kočce na kolejích už léta Foto Zdeněk Merta- LN 
essay Policii, tu obdivuji Petr Dudek Mám rád policii. Její příslušníky. Kravaty, které nosí. Boty, do nichž se obouvají, pendreky, jimiž pohupují, revolvery, které jim cudně vykukují z pouzder. Ale nejen kvůli tomu ji musím obdivovat. Když nás policie před listopadem otravovala, špehovala nás a strašila, měli jsme jí plné zuby. Když na nás při demonstracích stříkala vodu, honila nás po náměstích a hrozila nám obušky, volali jsme na ni: vy nejste Češi. Co jsme to tehdy policii chtěli říci? Aby nás, bezbranné občany, už konečně nechala na pokoji. Z naivních přání, která jsme v listopadu měli, se nám toto vyplnilo jen což. Naši dnešní policii zajímá leccos. Ale občan v tísni, zvláště ten nebohatý, bez vlivu, bezbranný? Ten ji zajímá jen málo. Policie si ještě dobře pamatuje, co jsme po ní tehdy v listopadu chtěli: aby nás nechala být. V jisté ulici na pražských Královských Vinohradech si před několika měsíci otevřel soukromou ordinaci psychiatr. Po čase se mezi jeho pacienty objevil muž, kterému soud přiřkl psychiatrický dozor. Psychiatr, jak mu ukládá povinnost, předal pacientovi vstupní dotazníky. Pacient, vzpomenuv si na všechna příkoří způsobená mu společností, vztáhl na doktora ruku. Kdyby jen ruku, pěst. Celkem mu zasadil tucet ran, převážně do hlavy. Pan doktor, přestože mezi inkasovanými údery většinou ztrácel vědomí, nakonec vyvázl. Když ho na ulici našli zkrvaveného, zavolali policii. Ta přišla a sepsala protokol. Pachatel byl dávno tentam. Psychiatr ležel několik týdnů. Nedávno jsem ho potkal. Belhal se o holi. Do ordinace. Co váš útočník, ptám se? Tuhle mi volal, odpověděl psychiatr. Kdy prý budeme pokračovat s dozorem. To není pod zámkem? Není. A co policie? Ta ho nechá jít. Nejlepší vláda je ta, která vládne nejméně, napsal kdysi filozof amerického individualismu. Naše policie výrok zřejmě zná a upravila si ho do následující podoby: Nejlepší policista je ten, který umí přehlédnout, co si zamane. I pokus o ublížení na zdraví. O důvod víc, aby člověk policii obdivoval. 
description Fatra Napajedla chce v budoucnu spolupracovat s firmou Brass Napajedla- Společné podnikání při vývoji, výrobě, distribuci a aplikaci střešních systémů na bázi plastových střešních pásů je cílem dohody o budoucí spolupráci, kterou v srpnu podepsala akciová společnost Fatra Napajedla s německou firmou Braas Flachdachsysteme GmbH se sídlem v Oberurselu. Jak ve středu informoval ekonomický ředitel Fatry Jaroslav Surma, spojením partnerů se zlepší komplexní nabídka systému izolace plochých střech. K rozsáhlým změnám a zlepšení dojde i v marketingu, ve formách prodeje a v servisní a aplikační činnosti. Do společného podnikání budou zahrnuty rovněž současné prodejní organizace Simatos Praha a Izolfa Staré Město (okres Uherské Hradiště). V první etapě vytvoří podle Surmy oba partneři společný podnik Braas/ Fatra s účelnou obchodní a aplikační organizací. Ve druhé počítají již se společnou výrobou střešních pásů. Společný podnik bude působit především v České republice, na Slovensku a v dalších zemích společného zájmu, konstatoval ekonomický ředitel Fatry. Fatra je řadu let významným dodavatelem těchto a obdobných výrobků v České republice a její strategie počítá s rozšířením produkce a prodeje. Firma Braas je vedoucím výrobcem a prodejcem podobného zboží v Německu. 
news Major je proti pevnému jádru Leiden- Proti ideji dvourychlostní Evropské unie se včera vyslovil britský premiér John Major. Reagoval tak na výroky německých a francouzských politiků o potřebě vzniku pevného jádra EU na ose Paříž- Bonn. Podle Majora je v pořádku, když se některé státy nebo skupiny států dohodnou v určitých oblastech na rychlejší integraci než jiné. Všechny však musejí mít právo si vybrat. Rozhodnout se o neúčasti je jedna věc. Něco jiného však je být možnosti se účastnit zbaven. Vedlo by to zřejmě ke zničujícímu rozkolu, jemuž musíme především zabránit, řekl premiér a zdůraznil, že není a nikdy nesmí být výjimečné pevné jádro. Britský premiér také zdůraznil potřebu unii urychleně reformovat. 
essay Staré dobré zvyky Jiří Hanák Ještě jsme nezapomněli, ještě si pamatujeme: za dob předlistopadových nám končil svět na Šumavě. Co se dělo za ní, o tom směli vědět jen Soudruzi. Ti také rozhodovali, kolik a jakých zpráv nám procedí. Mysleli to dobře ti straničtí otcové. Nechtěli, aby nám někdo pletl hlavu zbytečnými informacemi. Vycházeli z osvědčené moudrosti: kdo méně ví, je poslušnější. Fungovalo to tak dokonale, že na poloninách zakarpatské Ukrajiny dosud pasáci ovcí diskutují o tom, zda se mají už hůře než v Americe či ještě nikoliv. Ředitel Slovenské televize zarazil až na další vysílání Událostí televize české. Prý proto, že by ona relace nežádoucím způsobem mohla ovlivňovat průběh předvolební kampaně na Slovensku. Jak by mohla česká zpravodajská relace ovlivňovat slovenské voliče, těžko říci. Pokud, ale to je ošklivá představa!, pokud v tom nejsou staré dobré zvyky. Totiž přesvědčit občany, že žádný svět za Moravou neexistuje, a pokud existuje, nestojí za to, aby se cokoliv o něm dověděli, a pokud by se náhodou o něm něco dověděli, ke své škodě by se dověděli. Co by se slovenský televizní divák mohl z českých Událostí dovědět? Věc hroznou a strašlivou: že slovenské volby nikoho v České republice zvláště nevzrušují. Nekonečné kombinace a dohady o tom, zda po volbách upečou koalici komunisté Mečiarovi s komunisty Weissovými, vzrušují českou politickou scénu asi jako souboj brouka Pytlíka se Splešťulí blátivou. Na západ od Moravy žije politika daleko banálnějšími problémy. Například zda už či zda ještě nikoliv má být koruna konvertibilní. Jestli je návrh premiéra Klause na ústavní uzákonění vyrovnaného rozpočtu na věčné časy skutečně výzvou pro ekonomického psychiatra, jak tvrdí sociální demokrat Miloš Zeman, či zda je to geniální politickoekonomický tah. Jestli bylo dobré zaplatit Mezinárodnímu měnovému fondu vypůjčené částky s několikaletým předstihem. A proč stojí kuře už padesát korun, proč nejsou učebnice, když školní rok už začal, a kdy padne limit na nákup valut pro cesty do zahraničí a podobně. Pro souboj Milana Kňažka s dříve milovaným, dnes nemilovaným Mečiarem nadbytečnou pozorností u nás nikdo neplýtvá. Slovenští cenzorní strejci to dobře vědí. A nevysílají české Události právě pro ty banality. Protože právě jejich znalost by mohla na Slovensku dělat neplechu. 
collection Slovníček CD- ROM: Asi víte, že na kompaktních discích je hudba zapsána digitálně. Stejnou technologií lze na CD zapsat nejen hudbu, ale jakýkoli jiný signál. Tak se zrodily disky CD- ROM. CD disky mají dvě výhody- vysokou kapacitu a nízkou cenu- a dvě nevýhody: nemožnost opakovaného zápisu a poměrně malou vybavovací rychlost. To je předurčuje k specializovanému použití. Na CD se dodávají obrovské balíky dat. Poslední dobou se CD používají i jako instalační médium pro rozsáhlé programy a především pro záznam multimediálních pořadů. Upgrade: počítačové programy se neustále vyvíjejí a zdokonalují, takže čas od času uvede výrobce na trh jejich novou verzi. Aby se to nepletlo, verze se číslují, takže nyní máme například Microsoft Windows 3.1 (a netrpělivě čekáme na verzi 4.0). Je pravidlem, že majitelé stávajících verzí jsou při nákupu nové verze výrazně finančně zvýhodněni (výjimečně ji dostanou i zadarmo): právě takovému zvýhodněnému nákupu se říká upgrade. 
news O. Zemina nesouhlasí s ředitelem TV Nova Praha (haš)- Omezení reklamy v České televizi je možné, ale v parlamentu jsem nezaslechl výraznější hlasy, které by to doporučovaly. LN to řekl člen parlamentní komise pro sdělovací prostředky Ondřej Zemina (ODS). Těmito slovy reagoval na dotaz, zda ČT svou reklamní aktivitou hrazenou z poplatků občanů uměle nesnižuje ceny reklam soukromým televizím. Podle Zeminy lze tento problém řešit dvojím způsobem: buď reklamu ve veřejnoprávní televizi zakázat, nebo ji ponechat. S prvním řešením nesouhlasí, protože by prý muselo být vyváženo vyššími státními dotacemi nebo zpřísněním zákona o vybírání koncesionářských poplatků. Druhá cesta, použitá např. i v Německu, naopak přináší soukromým televizím žádoucí konkurenci. Zemina nesouhlasí s ředitelem TV Nova Železným, podle něhož by ČT reklamu vysílat neměla. ČT má méně starostí s reklamou asi proto, že ji vysílá hlavně v době svých zpravodajských pořadů, které mají větší sledovanost než zprávy Novy, řekl. 
news SD nehodlá vládnout, ale spravovat Z politické scény Brno (škr)- Jiří Müller, bývalý šéf Úřadu na ochranu ústavy a demokracie později transformovaného v FBIS, bude kandidovat za Svobodné demokraty (SD) do brněnského zastupitelstva. Na prvním místě kandidátky SD je starosta městské části Královo Pole Josef Prokeš, dále se zde objeví i bývalí poslanci ČNR Jan Sapák a Karel Holomek. Jak včera uvedl J. Prokeš, heslem Svobodných demokratů pro tyto komunální volby je Nevládnout, ale spravovat. SD chtějí zvýraznit postavení Brna jako moravské metropole uprostřed Evropy. 
essay Za dva životy tři roky vězení Poznámka Jiří Sirotek Muž, který si tak často pohrával s legálně drženou pistolí, protože s ní rád zastrašoval lidi, až v Písku zastřelil dva mladíky, byl odsouzen na tři roky odnětí svobody. Rozsudek padl před několika dny u Okresního soudu v Písku a je zatím nepravomocný. Je to trest nízký, nebo přiměřený? Podle posudku psychologa je S. H. nezdrženlivý psychopat, kterému se zbraň nikdy neměla dostat do ruky. Bohužel právní normy umožňovaly, aby několikrát trestanému člověku vydala policie zbrojní pas na základě posudku píseckého lékaře- internisty, který žadatele prakticky neznal. K vydání zbraně stačil výpis z trestního rejstříku, a nikoli jeho opis (tedy úplný přehled dosavadní trestné činnosti). Případ z Písku je z tohoto hlediska smutné varování. Policie i soudy vlastně jen shromažďují a posuzují důkazy. S. H. dostal tři roky, protože soud neměl k dispozici důkazy potvrzující úmysl, šlo tedy o výsledek nedbalosti. Trestní zákon k použité kvalifikaci trestného činu ublížení na zdraví uvádí: kdo jinému z nedbalosti způsobí těžkou újmu na zdraví nebo smrt, bude potrestán odnětím svobody až na pět let, pokud porušil důležitou povinnost vyplývající z jeho postavení. V tomto případě střílející nedbal zvýšené opatrnosti, kterou přikazuje zákon o střelných zbraních. Dostal jen tři roky, když státní zástupce navrhl trest při horní hranici pěti let. Těm, jimž se v tomto případě spravedlnost zdá hodně slepá, zbývá ještě naděje, že se státní zástupce bude odvolávat tak dlouho, až soud vyřkne trest co nejvyšší. Připomeňme, že odsouzený není ve vazbě. Někteří svědci údajně nepřišli před soud, protože se ho báli. Důvody k vazbě však prý nejsou. 
news Jicchak Rabin předložil Sýrii tříletý plán pro Golanské výšiny Jeruzalém- Tříleté zkušební období normálních vztahů se Sýrií by mělo podle izraelského premiéra Jicchaka Rabina předcházet definitivnímu stažení izraelské armády z Golanských výšin. Premiér v rozhovoru pro armádní rozhlas znovu zopakoval, že nemá mandát k rozhodnutí o úplném stažení, to musí podle něj schválit izraelský lid. Syřanům prý premiér předložil čtyřbodový návrh, který počítá s odsunem izraelských vojáků z Golan, obsazených Izraelem v roce 1967. Odsun musí být rozložen do období několika let. Přesný harmonogram však premiér nechtěl říci. Ve zkušebním tříletém období by si podle Rabina Sýrie a Izrael vyměnily velvyslance, umožnily by volné cestování a obchod. Citoval přitom zkušenosti se vztahy s Egyptem, který jako první arabská země vůbec v roce 1979 uzavřel s židovským státem mírovou smlouvu. Syrský prezident Háfiz Asad odmítl jakékoli zlepšení vztahů s Izraelem, dokud z celého území Golan neodejdou izraelští vojáci. Zdráhá se dosud i přesně definovat, jakou podobu míru nabízí v případě odsunu vojsk. Místopředseda irácké vlády Tárik Azíz popřel včera v Londýně pravdivost informací, že Bagdád udržuje s Izraelem kontakty, jejichž smyslem je uzavřít mír se židovským státem výměnou za zrušení sankcí OSN proti režimu Saddáma Husajna. 
news Rusko omezí dovoz amerického obilí Moskva- Rusko chce výrazně omezit dovoz obilí ze Spojených států. Vyplývá to z prohlášení ruského ministra zemědělství Viktora Chlystuna po jeho včerejší schůzce s americkým protějškem Mikem Espym, který přijel do Moskvy na oficiální návštěvu. Podle předběžných odhadů hodlá Rusko v letošním roce ze Spojených států dovézt maximálně sedm milionů tun obilí. V loňském roce se jednalo o 11.1 milionu tun a v roce 1992 Rusko importovalo 25.5 milionu tun amerického obilí. Rusko podle ministra bude dovážet jenom ty obilniny, kterých se zemi nedostává, a rovněž obilí určené pro zásobování Dálného východu, kam je jeho dovoz ze Spojených států levnější než přeprava z evropské části Ruska. 
caption Glendalough (Údolí dvou jezer)- raně křesťanská památka jižně od Dublinu. V pozadí obranná věž, vpředu keltský kříž. Foto 
news Favoritem trhu je Telecom V zahraničí není o jiné akcie zájem, tvrdí specialista firmy John Govett &amp; Co. Zatímco někteří obchodníci s cennými papíry tvrdí, že zahraniční investoři již čekají s kufry peněz za hranicemi České republiky na nové akcie, jeden z vedoucích manažerů londýnské investiční společnosti John Govett &amp; Co. a specialista na rozvíjející se trhy Petr Kysel konstatuje, že zahraniční investoři mají zájem pouze o jeden titul ze druhé vlny, a to SPT Telecom. Podle P. Kysela se ČR "svezla" s ostatními takzvanými emerging markets, které zahraniční investoři v důsledku varující finanční krize v Mexiku i z obav o vzestup krátkodobých úrokových sazeb v USA houfně opouštějí. Co se týče Telecomu, zahraniční investoři nakoupili podle Petra Kysela před časem opce, tedy předkupní práva na akcie české telekomunikační společnosti, a to za ceny v rozmezí od 3000 do 3600 korun za kus. Nyní, v atmosféře nejistoty vyvolané vlekoucím se výběrem strategického partnera, sporné hodnoty jeho podílu i vcelku nejasné tarifní politiky společnosti přestali být zahraniční investoři velkorysí a své představy o zaváděcím kursu pro Telecom korigovali na 2000 až 2500 korun. Jiný názor o ceně akcií Telecomu zastává IB Austria Securities Prague; akcie telekomunikační společnosti budou podle jejího očekávání růstovými tituly až do konce tohoto tisíciletí a jejich kurs by se měl dlouhodobě pohybovat v rozmezí od 3500 až do 4000 Kč. Investorům proto banka doporučuje nákup až do 4000 korun za kus. Petr Kysel se stejně jako většina ostatních přiklání k názoru, že po uvedení akcií ze druhé vlny na trh půjdou ceny drtivé většiny starých titulů dolů. Sestupný trend by podle jeho slov nastal i bez uvedení novinek na trh, protože český trh je za ostatními novými trhy o krok pozadu v cenovém vývoji. "I když vezmeme v úvahu, že česká měna má velmi dobrý zvuk a že ČR je proslulá i dobrými odborníky, přesto jsou akcie českých podniků ve srovnání se zahraničím stále vysoce nadhodnoceny," říká Petr Kysel a dodává, že nejvíce se to týká akcií bank. "Kursy na českém kapitálovém trhu ještě obecně nedosáhly svého dna." 
description Britové jako seřízený stroj Generál Karel Kuba: Mezi drilem a šikanováním je tenká hranice Český Krumlov - K akceschopné armádě, která by plnila i ty nejobtížnější úkoly, vede jediná cesta: sbor prvotřídních poddůstojníků. LN to během společného britsko-českého vojenského cvičení řekl velitel Královské námořní pěchoty generálporučík Robert Rosse. Šéf britských elitních oddílů je přesvědčen, že i extrémně tvrdý dril, z něhož vychází výcvik jeho mužů, není v rozporu s respektováním lidské důstojnosti. "Šikanování netoleruji, armádu si ale britské království vydržuje na svou obranu a té musí být podřízeno vše," řekl. Generálovo krédo zní: čím tvrději námořní pěchota trénuje, tím lépe se jí bojuje. Neméně si však cení programu, který z jeho vojáků vychová dobré občany. "Není to dávno, kdy mnozí z nich rukovali do armády proto, aby mohli loupit, krást a znásilňovat," vzpomíná generál Rosse. "Podívejte se na ně ale dnes: jsou to vynikající profesionálové a dobří občané." "České základní řády obsahují pseudodemokratické prvky, které velitelům znemožňují přitvrzení výcviku," říká generál Karel Kuba. Přiznává ale, že hranice mezi drilem a šikanováním je velmi tenká. Britové se jí však podle generála nebojí a mají výsledky. "Jsou obdivuhodní," přiznává chrudimský výsadkář kapitán Vladislav Modrý. "V přípravě na akci nepodceňují ani detaily - právě ony totiž rozhodují o úspěchu a často i o životech vojáků." V individuálních výkonech se podle kapitána čeští vojáci Britům v lecčems přibližují, zaostávají ovšem v součinnosti jednotky. Nejvíce se to projevilo v přepadu horské osady, při němž Britové působili jako dokonale seřízený stroj reagující na každý velitelův posunek. "Jsou to profíci, kteří spolu cvičí několik let," dodává kapitán Modrý. Sedmdesát profesionálních poddůstojníků slouží dnes i v české brigádě rychlého nasazení. Komentář na straně 5 
sport Mandlíková podepsala roční kapitánství Pohár federace zažila deset let jako hráčka, v nové roli chce především zůstat sama sebou Roční smlouvu na kapitánství ve Fed Cupu, neoficiálním MS tenisových družstev žen, podepsala včera v sídle ČTS na Štvanici Hana Mandlíková. Kontrakty s nejlepšími českými tenistkami Janou Novotnou (5. hráčka WTA) a Helenou Sukovou (16.) se připravují na tříleté období. "Nevím, na jakou dobu se domlouvají hráčky, já se nechci upisovat na dlouho. Nejdřív si musím oťukat pole, jestli mě práce bude bavit, a pokud to bude klapat, po skončení letošní akce bych ráda pokračovala dál," komentovala svůj autogram na smlouvě třiatřicetiletá Mandlíková, která ve funkci střídá Pavla Složila. Zahřívacím kolem pro české tenistky bude týden na španělské antuce od 17. do 23. dubna, kdy proběhne turnaj nejnižší, druhé divize Fed Cupu. Minimální lhůta, během které se český tenis může vypracovat přes první divizi do Světové skupiny, jsou dva roky. "Chci pomoci českému tenisu vrátit se zpátky do nejvyšších sfér a cíl je to podle mě reálný, i když to nebude jen tak. Vždyť třeba za Švýcarsko nastoupí Hingisová a i dvojka Zardová je na antuce nepříjemná. Silná bude i Belgie s Appelmansovou nebo Lotyšsko s Neilandovou." Kromě Novotné a Sukové připadají pro čtyřčlenný tým v úvahu Bobková, Langrová a Richterová, o jejich zařazení se Hana Mandlíková rozhodne až podle jejich momentální formy, uzávěrka nominace je 27. března. "Se všemi jsem mluvila a sledovala je v Austrálii, dalšími společnými turnaji budou Delray Beach a Lipton." Kapitánka počítá s několikadenní přípravou před Fed Cupem, nejlépe prý rovnou ve Španělsku, které v dubnu nabídne ideálnější počasí než Čechy. Zdali fakt, že je osobní trenérkou Jany Novotné, bude výhodou, nebo by se mohl obrátit proti ní, nedokáže Hana Mandlíková posoudit. "Věřím, že vytvoříme dobrou partu, která nebude žít jen tenisem a kvalifikací, ale posedí spolu i večer. Fed Cup jsem vždycky hrála ráda, těšila jsem se na ten týden, který se tak lišil od zbytku roku, kdy se člověk stará pouze o sebe." Bývalá čs. tenistka nyní s australským občanstvím reprezentovala v Poháru federace celé desetiletí (1978-87), během kterého Československo dosáhlo hattricku (1983-85). Za rodnou zemi nastoupila 57krát, ve dvouhře má bilanci 32:6, v deblu 13:6. Její reprezentační éru provázeli kapitáni Věra Suková, Jan Kukal a Jiří Medonos, ve své nové roli však Hana Mandlíková nikoho kopírovat nemíní: "Nechci se podobat jiným, chci zůstat sama sebou." 
invitation Slavia v Brně láká Brno - Už deset tisíc vstupenek si zakoupili fotbaloví příznivci v předprodeji na páteční jarní ligovou premiéru (16:30 hod.) třetího Boby Brno s vedoucí Slavií Praha. "Očekáváme, že padne letošní divácký rekord a na utkání přijde navzdory televiznímu přenosu přes třicet tisíc diváků," řekl brněnský manažer Karel Kroupa. Za zmínku stojí, že právě Slavia v Brně divácky nejvíce táhne. Po návratu Zbrojovky do ligové soutěže před téměř 24 lety přišlo 11. srpna 1971 na premiérové ligové utkání se Slavií "úředně" 35000 diváků, ale později jeden z bývalých funkcionářů klubu přiznal, že bylo prodáno téměř 55000 vstupenek. Tento historický zápas byl současně ligovou premiérou Kroupy. 
collection Co - kdy - kde Trio Montanaro vedené francouzským flétnistou Miguelem Montanarem, který v Čechách vydal již dvě alba s etnicky orientovanou akustickou hudbou, vystoupí dnes v 19.00 v Maďarském kulturním středisku v Praze (Rytířská 25). Patricia London ante Paris je název výstavy, kterou dnes v 18 hodin zahájí Galerie U dobrého pastýře v Brně. Kvartet Emila Viklického hraje dnes od 21 hodin v pražském Jazz klubu Reduta. 
news Západ a srbské triky Ze zahraničního tisku Třídenní Kozyrevova návštěva u Miloševiče v Bělehradě přinesla některé nové poznatky, které však přísně vzato vůbec nejsou tak nové. Ruský ministr zahraničí například svému srbskému hostiteli nedomluvil, nýbrž jeho pozici posílil. Středobodem Kozyrevova zájmu totiž není splnění jistých podmínek ze strany Srbska, nýbrž takřka bezpodmínečné zrušení sankcí uvalených na Bělehrad, napsal včera německý list Die Welt. Očekávání Západu, že Rus postrčí Miloševiče blíže k diplomatickému uznání ostatních republik, je poznamenáno mnoha otazníky, soudí list. Ministr zahraničí JSR Jovanovič po ruské návštěvě usoudil, že "oni (Chorvati) potřebují naše uznání, ne my jejich". Podle Die Welt se už nyní dá konstatovat, že mírnější postoj Západu vůči Miloševičovi nevedl v Bělehradě k umírněnosti, nýbrž k novým zostřeným požadavkům. Deník připomíná, že srbská strana přitom nepostrádá nápadité triky. Tak například jeden ze srbských expertů na mezinárodní právo přišel s tvrzením, že uznání určitého státu ještě rozhodně nemusí znamenat i uznání jeho hranic. Problém obsazeného chorvatského území tak zůstává stejně nevyřešen jako dosud. Západ - pokud vůbec ještě v této věci vystupuje jako jednotný celek - očividně bělehradským trikům nedorostl, uzavírá Die Welt. 
news Čečenská bilance: 24000 mrtvých Zmocněnec Sergej Kovaljov obviňuje OSN z "lhostejného cynismu" Přes 24 tisíc lidí zahynulo od 25. listopadu 1994 do 25. ledna 1995 v hlavním městě Grozném a jeho okolí. Tyto údaje včera v Moskvě zveřejnila expertní skupina Sergeje Kovaljova, zmocněnce pro lidská práva. Sám S. Kovaljov prohlásil, že při vyhodnocování ztrát byla použita speciální metoda a že uvedená čísla se mohou od skutečnosti lišit maximálně o 20 procent. V dokumentu, který experti vypracovali, se zdůrazňuje, že tak vysoké ztráty na životech především civilního obyvatelstva Čečenska je možné srovnat pouze s poměrem ztrát v Polsku za druhé světové války, kde civilní obyvatelstvo také tvořilo extrémní podíl. Odborníci uvádějí, že v Grozném doposud zahynulo 3700 dětí ve věku do 15 let, 4650 žen starších 15 let, 2650 mužů starších 50 let. Zahynulo také 14 tisíc mužů ve věku mezi 15 a 50 lety. Z tohoto počtu bylo 13350 mužů neozbrojených a jen 650 bojovníků ve zbrani. Celkem uteklo nebo bylo vyhnáno ze svých domovů během války asi 400 tisíc lidí. Kovaljov se včera vyjádřil k postoji členů komise pro lidská práva OSN v Ženevě. Prohlásil, že komise zaujala postoj "lhostejného cynismu". "Členy komise nevzrušuje, že se v Čečensku střílí a zabíjí," prohlásil Kovaljov, který se před několika dny z Ženevy vrátil do Moskvy a nyní se znovu chystá do Čečenska. Komise pro lidská práva OSN doposud nepřijala prohlášení, které by odsoudilo operaci v Čečensku. Uprchlíků i obětí mezi civilním obyvatelstvem stále přibývá. Včera opustili téměř všichni obyvatelé dalších dvou vesnic na jihozápadě od Grozného své domovy poté, co dostali zprávu o blížících se ruských tancích. S blížícím se výročím deportace Čečenců, která začala 23. února 1944, rostou obavy z teroristických činů namířených proti ruské armádě. Středem pozornosti ruských sdělovacích prostředků je nyní sklad radioaktivních materiálů nedaleko Grozného. Podle oficiálního sdělení vědeckého centra "RADON" nehrozí ani v případě výbuchu vážné nebezpečí, protože by bylo zamořeno pouze malé území - asi 5 tisíc m2. 
news Odcizena měď za milión korun Plzeň - Škodu za více než milión korun způsobili akciové společnosti Plzeňský Prazdroj dva muži, kteří si z objektu společnosti odváželi různé měděné díly z varných nádob. Informoval o tom včera tiskový mluvčí západočeské policie Jiří Soukup. Muži ve věku 29 a 35 let měli měděné části krást od 10. ledna a přepravovat je nákladním automobilem. Zadrželi je pracovníci akciové společnosti a předali policii. 
news Rozdíly ve volebních preferencích STEM a IVVM nejsou dramatické Praha - Rozdíly volebních preferencí v průzkumech veřejného mínění Střediska empirických výzkumů (STEM) a Institutu pro výzkum veřejného mínění (IVVM) nejsou podle jejich pracovníků natolik dramatické, aby je bylo potřebné zvlášť komentovat. Ředitel STEM Jan Hartl se domnívá, že blízká shodnost některých dat v šetřeních obou institucí je mnohem častější než jejich velká odlišnost. Rozdílnost v některých případech může být podle jeho slov dána jiným systémem práce přímo v terénu. "My, na rozdíl od IVVM, dáváme větší šance vyjádřit své sympatie váhavým," řekl. Odlišnost může podle jeho vyjádření spočívat i v rozdílné velikosti souboru dotazovaných. Rovněž ředitelka IVVM Eliška Rendlová se domnívá, že standardní rozdíl, který se projevuje většími preferencemi téměř všech stran u agentury STEM, je dán stylem práce. "Jinak klademe otázky nerozhodnutým my a jinak STEM," řekla.Připustila, že odlišnost může být způsobena i menším souborem dotazovaných, který pro své průzkumy používá IVVM. Podle Rendlové však rozdíl ve výsledných údajích není dramatický a v současnosti je těžké určit, které z nich jsou blíž realitě. Komentář na straně 5 
caption Účastníci včerejší demonstrace, organizované mimo jiné Hnutím Duha v Praze, požadovali zákaz výroby a používání látek ohrožujících stav ozónu v atmosféře 
news Žaloba na Liznera asi do tří týdnů Praha - Případ bývalého šéfa CKP Jaroslava Liznera předal včera s návrhem na podání obžaloby pro trestný čin přijímání úplatku vyšetřovatel státní zástupkyni pro Prahu 7 Jaroslavě Vaclové. Ta předpokládá, že o případné obžalobě rozhodne během dvou až tří týdnů. Vyšetřovatel nevyhověl návrhu Liznerova advokáta na propuštění a tvrdí, že policie důkazů o Liznerově provinění shromáždila dostatek. Pokud shledá soud Liznera vinným, hrozí mu až tři roky vězení. 
news Japonsko vybuduje informační síť Tokio - Japonsko v rámci programu podpory telekomunikační infrastruktury vybuduje do roku 2010 celonárodní informační síť z optických vláken. Vyplývá to z akčního programu rozvoje "informační společnosti", který v úterý schválila japonská vláda. Podle tohoto programu bude vláda do roku 2000 subvencovat firmy budující celojaponskou informační síť z optických vláken, tato "informační dálnice" pak bude postavena do roku 2010. Vláda rovněž podpoří komputerizaci veřejných institucí, jako jsou knihovny, nemocnice a vládní agentury. Bude také pokračovat v úsilí o vybudování satelitního telekomunikačního systému, jehož úkolem by bylo shromažďování informací v případě živelních pohrom. 
news COOP banka vykázala ztrátu, Praha - COOP banka dle předběžných, neauditovaných výsledků uzavře loňský rok sice se ztrátou necelých 25 miliónů Kč, ale zato s rezervami zvýšenými z 68 na 194 miliónů korun. Vyšší rezervy banka vytvořila nejen z důvodů přísnější klasifikace úvěrů, ale i kvůli portfoliu cenných papírů, jehož hodnotu banka loni zdvojnásobila. Vklady klientů se zvýšily o čtvrtinu z 2.2 na 2.7 miliardy Kč, závazky k bankám vzrostly z 1.5 na 1.8 miliardy Kč a objem klientských úvěrů se zvětšil o 15 % na 4.1 miliardy Kč. 
comment Krádež ochranné známky Poslední slovo Musím se ohradit proti informaci, podle níž se proti trestnímu stíhání Jiřího Wonky rázně ohradila kromě jiných také Charta 77. Samozřejmě nechci zpochybňovat rozhořčení spravedlivých. I já se vždycky postavím proti jakémukoliv soudci, který svým rozhodnutím přispěl k bezživotí vězně, utýraného v komunistickém žaláři. Ovšem nebudu tak činit jménem něčeho, co ve skutečnosti není legitimní, neboť bych tak zpochybnil i svůj vlastní postoj. O existenci Charty 77 jsem v těchto novinách psal několikrát už před listopadem 1989, kdy právě v jejím prostředí samizdatové Lidové noviny vznikly. Psal jsem o ní i po listopadu, naposledy pak v prosinci 1992. Tehdy se totiž několik lidí, nespokojených s uvážlivým útlumem její dosavadní činnosti, rozhodlo založit vlastní sdružení pod původní firmou. Naprosto pirátsky, tedy způsobem zcela totožným s praktikami minulých i příštích zcizitelů ochranných známek, si jméno Charty 77 svévolně přisvojili. Pro osvěžení paměti ocituji jejich "kádrové" požadavky: "Člen musí podat písemnou přihlášku, být naprosto po všech stránkách bezúhonný, což povinně doloží výpisem z rejstříku trestů a lustračním nálezem, jakož i čestným prohlášením, že nikdy nebyl členem nacistické či komunistické strany." Neofašisté a stoupenci různých alternativ zmiňováni nejsou. - "Dále je nutné veřejně vyhlásit závazek pravdomluvnosti". Zvláštní ustanovení však připouští účelové lhaní "ve výjimečných případech, jako je funkce v politickém aparátu nebo v zákonodárných a mocenských orgánech". - "V tom případě může signatář na vlastní žádost a předem určenou dobu své členství přerušit, a tím se dočasně zbavit slibu pravdomluvnosti." Současně se obnovuje stranická povinnost mít dva ručitele, kteří jsou odpovědni za minulost kandidáta členství. Nic nového pod sluncem, napsal jsem tenkrát v Posledním slově Lidových novin. I já měl při podpisu Charty 77 v prosinci 1976 dva ručitele StB, kteří mě okamžitě odvezli do Bartolomějské a potom ještě několikrát do Konviktské a Ruzyně. Také oni si z výslechů pořizovali písemné a zvukové záznamy, což se i nyní doporučuje "etické komisi", před níž bude při "tvrzení chartisty proti tvrzení nečlena až do konečného vyjádření zásadně věřeno chartistovi". Z uvedeného je patrné, že zcizitelé ochranné známky posunuli význam i poslání Charty 77 zcela jinam, a nemají proto žádná práva se jí jakkoli zaštiťovat. Až tedy napříště bude tato společnost "novokřtěnců" s ručením povážlivě omezeným vydávat nějaká prohlášení, mějte na paměti, že původní občanská iniciativa CH 77 s tím nemá nic společného. Nikdy jsme sice nebyli tak movití jako Toyota, aby pod tímto označením mohl někdo nepatřičný podnikat, ale čest je majetek, který se ukrást nedá. 
sport Kouč Keenan chce Tichého do St. Louis Největším českým cestovatelem po klubech zámořské NHL se patrně stane bývalý plzeňský obránce Milan Tichý (25 let), který v současné době hraje na farmě New Yorku Islanders v Denveru. Do zámoří odešel v roce 1991, za dva roky ho při doplňovacím draftu získal z Chicaga nováček Florida, odkud byl v říjnu 1993 vytrejdován do Winnipegu a nakonec loni v létě jako volný agent podepsal Islanders. Většinu času však strávil ve farmářských týmech. V NHL odehrál jen 13 utkání v Chicagu pod koučem Mikem Keenanem, který dnes působí v St. Louis a jak se nedávno vyjádřil, rád by ve svém týmu opět viděl Tichého, jenž je nejlépe střílejícím obráncem Denveru. Jeho agent Winter už zahájil s klubem jednání. 
news Svaz protestuje proti koeficientům Generální ředitel Benziny Mareček by měl posílit komisi rozhodčích Praha - Výkonný výbor Českomoravského fotbalového svazu (ČMFS) se včera sešel k prvnímu jednání v novém složení. Kromě rozdělení kompetencí mezi jednotlivé členy připravil výbor odvolací dopis pro UEFA proti nízkému koeficientu České republiky pro účast v evropských pohárech. "FIFA nás uznala jako nástupníka svazu, který se stal jejím členem už v roce 1907, a na této křehké skutečnosti stavíme své odvolání," řekl předseda ČMFS František Chvalovský a k dělení kompetencí mezi členy výkonného výboru uvedl: "Naším záměrem je rozložit úkoly rovnoměrně na všechny členy. Zodpovědnost poneseme jako kolektiv, ale vůči výkonnému výboru bude za každou oblast zodpovídat konkrétní osoba." Sám předseda ČMFS má na starost reprezentační A-mužstvo, zastupuje český fotbal před UEFA a FIFA a řeší zásadní problémy. První místopředseda Jan Gottvald plně zastupuje předsedu v době jeho nepřítomnosti a dále má na starost oblast rozhodčích, delegátů a moravské záležitosti. Za společenský protokol, mládež a technické otázky zodpovídá druhý místopředseda Luděk Macela. Oldřich Novák, místopředseda č. 3, kromě řízení ligových soutěží ručí za mládežnické a juniorské reprezentace. Ekonomickými věcmi na profesionální úrovni se bude zabývat Miroslav Pelta, v oblastech pak Vojtěch Čižinský v Čechách a Zdeněk Šrom na Moravě. Vladimír Leška má na starost soutěžní otázku a uplatnění norem UEFA v českém fotbalu. Za legislativní oblast a public relations zodpovídá Jiří Kubíček. Jiří Valenčat se bude zabývat problematikou fotbalu v regionech a František Harašta bude tak jako v předcházejícím výkonném výboru ručit za mládež. Výkonný výbor ČMFS dále schválil nové předsedy některých komisí. Pouze komise disciplinární, rozhodčích a delegátů neměnil, aby zachoval kontinuitu probíhajícího ročníku soutěží. Do komise rozhodčích však vedení svazu doporučuje přibrat generálního ředitele Benziny (a jen těsně poraženého kandidáta na post druhého místopředsedy na nedávné valné hromadě) Zbyňka Marečka jako zástupce předsedy Jiřího Stieglera. Pro zajímavost: v čele komise materiálně technického zabezpečení stojí bývalý první místopředseda ČMFS Jaroslav Kopecký, smírčí komisi řídí nedávný zlínský předseda Roman Brulík. Utkání kvalifikace ME proti Nizozemsku se bude s definitivní platností hrát 26. dubna v Praze na Spartě, jedenadvacítky se utkají o den dříve v Teplicích. Proti Norsku budou 5. a 6. září hrát junioři i senioři v Praze s tím, že stadióny budou upřesněny později. Ve stejných dnech bude Praha hostit sympozium FIFA pro 150 manažerů, rozhodčích a lékařů. Otázkou reorganizace ligových soutěží se nové vedení svazu nezabývalo, podpořilo dvě nejvyšší soutěže s šestnácti členy. Nejednalo se ani o změnách struktury sekretariátu. Generální sekretář Jan Obst předsedovi nabídl svou rezignaci, ale Chvalovský ji odmítl. "Neznám člověka, který by mohl jeho funkci převzít," řekl předseda fotbalového svazu. Obst přislíbil, že připraví návrhy na některé změny v sekretariátu, ale nepůjde o žádnou redukci. "Jsem schopen každou funkci obhájit," tvrdí generální sekretář, který je pověřen sestavením pracovní skupiny pro vypracování novely stanov a přípravu mimořádné valné hromady ČMFS. 
news Gottvald nebude předsedou Drnovic Praha - Informaci o tom, že opouští post předsedy drnovického fotbalového klubu, si první místopředseda ČMFS Jan Gottvald nechával až na zítřejší tiskovou konferenci. Prořekl se však už po včerejším jednání výkonného výboru ČMFS, když musel obhajovat fakt, že jako šéf sestupem ohroženého celku bude ve vedení svazu ručit za rozhodčí. "Je to choulostivá otázka, oblast rozhodčích jsem dostal jako úkol od předsedy svazu, ale připouštím, že to tak správné asi není. V pátek však opustím funkci předsedy klubu a budu dělat zástupce předsedovi představenstva panu Junkovi, generálnímu řediteli Chemapolu," řekl Gottvald. Tato změna nesouvisí ani tak s Gottvaldovou funkcí v ČMFS, jako s transformací klubu v akciovou společnost. 
collection Co - kdy - kde Muzeum umění v Olomouci zahajuje dnes výstavu nazvanou Olomoucká sbírka české grafiky 20. století. Další z večerů Angelus novus uvádí dnes ( 19.30) v olomouckém Divadle hudby Martin Dohnal. Beseda nazvaná Spor o figuru s Milanem Knížákem a Janem Knapem se koná dnes ( 17.00) v Galerii Jaroslava Krále v brněnském Domě umění. 
news Francie vyhostila pětici občanů USA Paříž - Francouzský ministr vnitra Charles Pasqua požádal příslušné úřady Spojených států, aby odvolaly z Francie pět amerických občanů. Jak uvedl deník Le Monde, všechny uvedené osoby včetně čtyř pracovníků diplomatického zastoupení USA ve Francii údajně vyvíjely na francouzském území vyzvědačskou aktivitu. Podle těchto informací francouzská kontrašpionáž zjistila, že jde o pracovníky americké Ústřední zpravodajské služby (CIA), kteří se snažili naverbovat některé zaměstnance francouzských ministerstev. Jak dodává agentura Reuter, mluvčí amerického velvyslanectví k případu sdělil, že diplomatická mise k záležitostem podobného charakteru nikdy nezaujímá veřejné stanovisko. 
news Rozvrat kanceláře prezidenta? Kancelář prezidenta Slovenské republiky propustila k včerejšímu dni 35 zaměstnanců včetně čtyř ředitelů odborů a jednoho vicekancléře. Jak včera oznámil šéf KP Ján Findra, je to výsledek rozpočtového provizoria vlády V. Mečiara, která i ve schváleném návrhu rozpočtu na tento rok pokračuje v dalším snižování mzdových prostředků pro KP. Findra včera označil tento stav za politický problém, jehož neřešení by mohlo během nejbližších měsíců způsobit úplný rozvrat prezidentské kanceláře. Findra včera rovněž oznámil, že prezident obdržel žádost ředitele tajné služby SIS Vladimíra Mitra o uvolnění z funkce. O to požádali i šéfové slovenské rozvědky a kontrarozvědky. Prezident je ochotný Mitra odvolat až poté, co mu vláda doručí návrh nového kandidáta, kterým by se podle neoficiálních informací měl stát Ivan Lexa. 
news Neposlušných řidičů přibývá Praha - Strážníci Městské policie v Praze nasadili loni na auta neposlušných řidičů 41779 blokovacích botiček a za to vybrali na pokutách 5682000 korun. Proti roku 1993 se zvýšil počet nasazených botiček o jednu třetinu. Strážníci blokují automobily, které porušují zákazy stání, zastavení či stání na trávníku a nerespektují vyhrazená parkoviště. Kontrolují hlavně rušné ulice v centru hlavního města, kde by měl být zajištěn plynulý provoz. 
news A. Vondra: Jsme proti izolaci Ruska Praha - "Ani my, podobně jako Spojené státy či členské země Severoatlantické aliance, nemáme zájem na tom, aby se Rusko ocitlo v izolaci," řekl včera LN první náměstek ministra zahraničí Alexandr Vondra v reakci na úterní prohlášení USA. Představitelé Washingtonu navrhli Rusku nový bezpečnostní systém, který má zmírnit obavy Moskvy z plánovaného rozšíření NATO o středoevropské země. Text návrhu má být obsažen v dopise prezidenta Billa Clintona Borisi Jelcinovi, který dnes předá ruským vládním činitelům náměstek ministra zahraničí USA S. Talbott. "Aliance má pochopitelně zájem na strategickém partnerství s Ruskem, které zatím nepodepsalo dohodu Partnerství pro mír," uvedl Vondra. Podle jeho slov patří ČR k nejvážnějším kandidátům na členství v organizaci a Moskva její vstup do aliance nemůže v žádném případě vetovat. 
news Televizní město roste Praha - Rozsáhlý areál České televize v Praze na Kavčích horách se rozrůstá o další komplex budov. Vhodnost těchto nemalých investic obhajuje její generální ředitel Ivo Mathé slovy: "Velká část budov ČT je ve velmi zanedbaném stavu, modernizace je nutná." Jak se Mathé vyjádřil pro LN, raději by prý stavěl televizi na zelené louce, než pečoval o všechen zděděný majetek. "Stavíme také proto, že naší snahou je soustředit všechny drobné provozy ČT na jednom místě." Bývalá Československá televize měla podle Iva Mathé různé provozy rozsety po osmdesáti místech celé Prahy. Jde například o různé dílny, sklady, garderobu, a především rozsáhlou filmotéku a archív. V nových prostorách, vybavených klimatizací a dobře zabezpečených, budou cenné materiály údajně lépe využitelné a hlavně odolnější proti ztrátě či zničení. 
news Nový plán pro Ulster Londýn - Společný dokument britské a irské vlády vytvářející rámec pro budoucí uspořádání Severního Irska zveřejnili včera v Belfastu britský premiér John Major a jeho irský protějšek John Bruton. Oba premiéři v něm zdůraznili své odhodlání dodržovat princip práva na sebeurčení obyvatel provincie a současně i princip oboustranné shody Londýna a Dublinu při rozhodování o budoucnosti provincie. Dokument oficiálně navrhuje vytvoření společných institucí, v nichž by byli zastoupeni jak zastánci unie s Británií, tak stoupenci sjednocení provincie s Irskem. Obě vlády vyjádřily ochotu k ústavním změnám, které by potvrdily nový status provincie. Návrhy považují některé protestantské strany v Ulsteru za krok ke sjednocení Irska. Více na straně 6 
news Volkswagen představí novou limuzínu Sharan Wolfsburg - Na Ženevském autosalónu německá automobilka Volkswagen představí novou velkoprostorovou limuzínu Sharan. Veřejnost tak 9. - 19 . března poprvé uvidí sériovou verzi vybavenou šestiválcovým motorem o výkonu 128 kW. Nová limuzína, jejíž cena dosud nebyla stanovena, nabízí dostatek místa pro sedm osob. V oblasti velkoprostorových limuzín spatřuje koncern pro nadcházející léta největší přírůstky odbytu. Sharan má čtyřdveřovou karosérii, je vybaven pohonem předních kol a jeho délka činí 4.62 metru, užitečné zatížení přesahuje 700 kg. V Německu budou vozy Sharan sériově vybavovány airbagy a napínači bezpečnostních pásů pro řidiče a spolujezdce. Počínaje provedením GL budou vybavovány otočnými předními sedadly. Spotřeba na 100 km při rychlosti 120 km/h bude podle údajů výrobce 9.8 litru benzínu super. 
news Pivo z Pražských pivovarů podraží Praha - Pražské pivovary zvyšují od příštího pondělí 27. února cenu značek Staropramen, Měšťan a Branické pivo v průměru o 9.85 procenta, což představuje zhruba 60 haléřů na půllitr. Informoval o tom včera novináře Jiří Kmínek z Pražských pivovarů . Určitou kompenzací zákazníkům bude podle jeho slov prodloužení garantované trvanlivosti všech piv, která Pražské pivovary vyrábějí, nejméně na tři měsíce. Dvanáctka Staropramen má už dnes půlroční záruku a přes zavedení nových atraktivních lahví a etiket její cenu pivovar zvyšuje pouze o 25 haléřů na lahvi. 
news Producenti podporují Zlatý Golem Praha - Udělit prestižní kategorii "A" nově vznikajícímu filmovému festivalu Zlatý Golem chce i nadále Unie českých producentů. Rozhodla o tom na své včerejší valné hromadě. Po více než čtyřhodinové debatě producenti odhlasovali usnesení, v němž se ztotožnili s rozhodnutím předsednictva z 8. prosince. To tehdy doporučilo pařížské Mezinárodní federaci asociací filmových producentů (FIAPF) preferovat festival Zlatý Golem před dosavadním MFF v Karlových Varech. Producenti zároveň doporučují, aby se přehlídka přesunula ještě během konání z Karlových Var do Prahy a předala symbolickou štafetu Zlatému Golemu. Valná hromada neschválila kompromisní návrh Václava Marhoula, pokoušející se o urovnání sporu mezi pořadateli obou festivalů. Marhoul doporučoval, aby se v ČR konal pouze jeden filmový festival, tradiční karlovarské přehlídce se letos dostalo důstojného zakončení a Zlatý Golem v Praze proběhl až za rok. 
sport Skromné cíle klasiků Na lyžařský šampionát zřejmě i ženská štafeta Praha - Včera měla být ohlášena nominace na blížící se MS v klasickém lyžování v Thunder Bay (9. - 19. 3.). S výjimkou severské kombinace však zůstala v ostatních disciplínách pootevřená dvířka a rozhodovat se jako tradičně bude na poslední chvíli. Tristní výsledky lyžařů v dosavadním průběhu sezóny příliš optimismu nedávají, nicméně odpovědní sportovní ředitelé jednotlivých úseků se přece jen nějaký pokusili vydolovat. Čestmír Skrbek poslal do centrální přípravy na Štrbském Plese šestici Buchta, Benc, Korunka, Teplý, Fousek a Kučera. Trenér Jiří Bartoš dostal doporučení vybrat z nich čtveřici s ohledem na potřeby štafety, tedy dva klasiky a dva bruslaře, a rovněž preferovat mládí. Tento poslední bod se vzhledem k pokročilému sportovnímu věku reprezentantů podaří naplnit jen těžko. Nejlepší běžkyně Neumannová na společnou přípravu odjet odmítla. Skrbek chce vyslat na MS i čtyři ženy. Čekat se bude především na výsledky sester Hanušových na MSJ ve Švédsku. Pokud by se štafety na seniorském šampionátu umístily do 8. místa, znamenalo by to hrazené náklady pro čtyři muže i ženy v přípravě na ZOH 1998 v Naganu. O individuálních startech Skrbek míní: "Neumannová si přeje co nejlepší výsledek. Jestli přemýšlí o medaili, o tom jsme spolu nemluvili, ale po letech dřiny by si ji zasloužila. U mužů je všechno velká neznámá." Co když však Neumannová neprojeví zájem o start ve štafetě? "Zájem je jedna věc a povinnost druhá," slíbil nekompromisní postup Skrbek. Jiří Rázl by považoval za velký úspěch umístění některého skokana v individuálním závodě do 10. místa, v družstvech pak do šestého. Ze šestice Sucháček, Parma, Jež, Sakala, Krompolc, Kahánek jedno jméno vypadne. Pravděpodobně to bude některý ze dvou posledně jmenovaných mladíků. Úsek severské kombinace budou reprezentovat dvaatřicetiletý Kopal, Kučera, Máka, Pánek a Rygl. Světovému žebříčku vévodí Norové s Japonci, družstvo by rádo zopakovalo olympijské páté místo. 
sport Sakala už ve formě? Oberstdorf - V tréninku na víkendové závody Světového poháru skokanů na lyžích v Oberstdorfu vytvořil ve 3. kole Francouz Prost rekord můstku výkonem 193 m. Českým skokanům se dařilo - Sakalovi se zřejmě vrací forma, protože vyhrál 1. i 2. kolo. Ve 3. kole obsadil Sucháček druhé místo za Prostem. 
other Filip Blažek ztvárnil postavu D'Artagnana již v mostecké inscenaci režiséra Milana Schejbala 
caption Desky jako statické fotografie 
other Minulost není těžištěm našich vztahů s Německem 
news Peru i Ekvádor porušují příměří Lima/Quito - Z porušení příměří na sporném hraničním území, které bylo uzavřeno před šesti dny, se včera vzájemně obvinili představitelé Peru a Ekvádoru. Ekvádorská vláda přitom v oficiálním komuniké uvedla, že Peruánci použili otravných plynů. Podle ekvádorského ministra zahraničí Gala Leoroa způsobily nové boje zahájené Peruánci "velmi těžké ztráty". Žádné konkrétní údaje však nejsou k dispozici. Peruánský prezident A. Fujimori popřel, že by příměří porušila jeho země, a obvinil z nových útoků Ekvádor. 
essay Milost Komentáře Václav Havel udělil Jiřímu Wonkovi milost, a to je dobře. Šrumec, který kolem celé záležitosti rozvířily některé občanské iniciativy, nebyl zbytečný, přestože mnohé výroky rozhořčených mužů moc důvtipu nepobraly. Jiří Wonka se opravdu dopustil útoku na veřejného činitele, opravdu se vyhýbal trestnímu stíhání a státní moc s ním podle toho zacházela. Wonkovy urážky soudkyně a státní zastupitelky, které za komunistů odsoudily jeho bratra do vězení, v němž zemřel, jsou pochopitelné: obě úřednice porušily pravidla morálky. Náš stát však není morální, je právní. Prezidentova milost pak dokázala, že i proti formalismu, který může způsobit kolizi morálky a práva, existuje účinná instituce. Wonkův případ však otevírá jiný a palčivější problém: John Bok ve stavu mírného záchvatu prohlásil, že jak soudkyně, tak státní zástupkyně ztratily svým činem nárok na ochranu jim příslušející, a proto se o útoku na veřejného činitele nedá mluvit. To je samozřejmě hloupost. Kromě samotného porušení povinnosti je k sankci nutná ještě určitá procedura: např. kárnou odpovědnost soudce, který se provinil, musí zjistit příslušný kárný soud a uložit mu kárné opatření. Za závažné kárné provinění může být soudce na návrh ministra spravedlnosti i odvolán. Obdobně je upravena též odpovědnost státních zástupců. Ke zmíněnému porušení povinností patří např. poškození lidské důstojnosti nebo lidských práv. Ti, které zákon opravňuje zahájit řízení proti soudci nebo jinému úředníkovi, by se měli v konkrétním případě Pavla Wonky zamyslet nad tím, zda jsou obě ženy bezúhonné či nikoli. V obecné rovině pak i nad tím, je-li prospěšnější smířit se na přechodnou dobu s nedostatkem pracovníků justice anebo s nedostatkem jejich morálního oprávnění zastupovat tento stát. V mnoha soudcovských kancelářích dnes sedí lidé, jejichž důvěryhodnost je z tohoto hlediska minimálně problematická. 
news Půlmiliarda korun na nový okres Jeseník není zbytečným plýtváním Praha - Jednorázový výdaj ve výši zhruba půl miliardy korun, který bude potřebný ke zřízení nového okresu Jeseník, je sice pouze orientační částkou, ta však není v žádném případě předimenzována. Lidovým novinám to sdělil vrchní ředitel 2. sekce civilně-správního úseku ministerstva vnitra Václav Henych. Vláda minulý týden doporučila novelu zákona o územním členění státu, která nový okres Jeseník zařadí do severomoravského kraje. Parlament by měl novelu schválit v první polovině tohoto roku a nový okres by měl začít fungovat od 1. ledna 1996. Jednotlivé resorty zatím požadují v této souvislosti ze státního rozpočtu uvolnit asi 400 miliónů korun, čtyři resorty zatím požadavky nepředložily. Podle V. Henycha nebude největší položkou zřízení nového okresního úřadu. S mnohem většími výdaji se počítá na vybavení okresního ředitelství policie, soudu apod. Jen zakoupení speciálních laboratorních přístrojů pro okresního hygienika přijde prý na 50 až 60 miliónů. Hodnota zařízení některých zřizovaných úřadů tak mnohdy značně převyšuje cenu kupovaných objektů. Požadavky resortů Henych nehodnotí jako maximalistické, mají pouze zajistit fungování nových institucí. 
news Purkyňova nadace dá na ekologii 4 milióny Libochovice - Na rekonstrukci a udržování historických staveb v mikroregionu Libochovicka a zlepšování zdejšího životního prostředí plánuje Purkyňova nadace výdaje ve výši skoro čtyř miliónů korun. Na konto nadace přispívají zejména České energetické závody, Čížkovická cementárna a novosedlická firma Narcis. Správce a předseda správní rady této neziskové organizace Dalibor Černý by peníze použil na opravy libochovického a ploskovického zámku, umělecky významné kaple svatého Prokopa Charvátce, barokního špitálu v Lounech a zámku Peruce. Určité problémy vidí Dalibor Černý v případě hradu Hasenburg, jehož rekonstrukci zdržují správní orgány. "Nechtěl bych to zveličovat, státní úředníci jsou vázáni přísnými předpisy," řekl Černý. 
news Clearing letos skončí Bratislava - Za naprosto nepochopitelnou překážku ve vzájemných obchodních vztazích mezi ČR a SR označil včera český místopředseda vlády a ministr financí Ivan Kočárník pětiprocentní odchylku Slovenska v clearingovém zúčtování. "Pokud to není diskriminace, což doufám není, tak nevidím důvod pro její existenci," řekl Kočárník a dodal, že tuto odchylku považuje za největší bariéru vzájemného obchodu. Po setkání se svým protějškem S. Kozlíkem Kočárník oznámil, že v nejbližší době budou učiněny v rámci celého bloku opatření "postupné kroky", které budou eliminovat 5% odchylku. Tyto kroky budou spojeny s obnovením platební dohody, případně s jejím úplným zrušením. K budoucnosti clearingu Kočárník řekl, že je záležitostí pouze tohoto roku. V současné době se budou hledat postupy, jak se ho zbavit a co bude po něm následovat. 
news Poslanci nemohou vyřešit za Tatru její problémy Kopřivnice - Hospodářský výbor Parlamentu České republiky nemůže za Tatru vyřešit její problémy, řekl včera po návštěvě některých jeho členů v Tatře Kopřivnici její generální ředitel Karel Beneda. Nicméně vyslovil uspokojení s názory poslanců, že oživení v okrese Nový Jičín, kde je největší nezaměstnanost v České republice, může přinést rychleji budovaná infrastruktura. Místopředseda výboru Vladimír Procházka řekl, že výbor do měsíce bude jednat o zlepšení telefonizace, plynofikaci a komunikacích v tomto regionu. Tatře samotné by svízelnou finanční situaci ulehčila novela zákona o odpisech. Beneda řekl, že Tatra letos vyrobí a prodá 2500 nákladních vozů a za 1 miliardu náhradních dílů. Doma prodá jen 300 vozů. Podle Benedy se počítá i se zakázkami pro Armádu České republiky, prvních 30 tahačů už jí bylo dodáno. Tatry tvoří základ kolové techniky armád Indie, Ruska a Číny, kde nejasnosti kolem Tatry jejímu image neprospěly. Beneda "poděkoval iniciativě KSČ za záchranu Tatry". Tato strana informovala čínskou odbornou delegaci, která byla na návštěvě v České republice, že vedení Tatry projevilo nezájem s ní jednat. Ta do Kopřivnice nepřijela, ač tam byla netrpělivě očekávána. Mělo se totiž jednat o společném závodě, který chce Tatra v Číně budovat. Tatra je mezi šesti vybranými automobilkami, které postaví závod na výrobu 10000 vozů. V Biocelu Paskov, který hospodářský výbor také navštívil, by od poslanců vedení firmy očekávalo zpřísnění vývozu dřevní hmoty z České republiky. Biocel doposud vyrábí pouze buničinu, zakoupením papírenských strojů chce dosáhnout finálního výrobku. Pokud by Biocel prodával papír, zhodnotil by svou produkci až sedmkrát. V Moravskoslezské vagónce ve Studénce se poslanci chtěli přesvědčit , jak je továrna připravena na to, aby v konkurenčním prostředí získala objednávku Českých drah na obnovu osobního železničního vagónového parku. 
description Tříleté studium podle kanadského vzoru Praha - Před čtyřmi lety vznikla podle kanadského modelu tzv. "vyšších škol" soukromá Vyšší odborná škola v Uherském Hradišti. Ve Středisku celoživotního vzdělávání nabízí škola tříleté studium při zaměstnání pro absolventy středních škol v oborech: komerční právo, ekonomika a zahraniční obchod a elektrotechnické počítačové systémy. Obsah studia je zaměřen na využití získaných znalostí a dovedností v praxi. Absolventi se podle zvoleného oboru uplatní jako vedoucí pracovníci podnikových útvarů, účetní a daňoví poradci, dealeři výpočetní techniky a v dalších profesích. Zároveň by měli být teoreticky připraveni vést vlastní firmu. Ve vyspělých zemích se vyšší školy těší velké oblibě zejména pro své výrazně praktické zaměření. Tím se liší od vysokoškolského studia, jehož posláním je především poskytování teoretického vzdělání. 
news Škody vloupáním loni přesáhly 4.6 mld Praha - I když máte doma trezor, nemusíte mít ještě vyhráno. Můžete se vrátit z dovolené a zjistit, že cennosti, které jste si tak pečlivě uzamkli do trezoru, jsou pryč i s ním. Podle nejnovějších policejních statistik bylo v loňském roce provedeno 111914 vloupání s celkovou škodou přesahující 4.621 miliardy korun. Vloupání do bytů se na tomto počtu podílelo zhruba třinácti procenty a vloupání do rekreačních objektů téměř pětadvaceti procenty. Objasněno bylo 24906 z nich, tedy necelých 22.3 procent. Poškození přitom dostali zpět majetek v hodnotě pouhých dvaapadesáti miliónů korun. I když se počet vloupání proti roku 1993 snížil o více než deset procent a objasněnost vzrostla o desetinu, škody byly vyšší o více než polovinu. 
news Chystá se vznik tří nových druhů investičních fondů Řež u Prahy - Vznik tří nových druhů investičních podílových fondů je obsažen mimo jiné v návrhu novely zákona o cenných papírech. Jde o tzv. specializované podílové fondy, fondy dluhopisové a fondy dočasné. Na semináři o problémech kapitálových trhů to oznámil ve čtvrtek Dušan Libnar z Ministerstva financí České republiky. Specializovaný podílový fond, respektive specializovaný účelový fond by mohl mít maximálně deset velkých investorů a jeho režim by byl dle slov D. Libnara 'volnější'. Neznamenalo by to ovšem např. povinnost publikování zpráv o hospodaření. Ve fondu dluhopisovém, který by byl pouze otevřený, by musely tvořit portfolio alespoň z poloviny krátkodobé cenné papíry. Fondy dočasné by existovaly pouze omezenou dobu (např. dva až tři roky), což bude buď přímo zakotveno ve statutu fondu, nebo se uzavřou tehdy, když se podstatně změní situace na peněžním trhu, upozornil D. Libnar. V ČR je v současnosti 160 investičních společností, 280 investičních fondů a 275 podílových fondů. Ze založených investičních fondů jich zaniklo již celkem 60. V budoucnu se v oblasti cenných papírů předpokládá aktivnější působení hlavně penzijních fondů a pojišťoven, dodal D. Libnar. 
topic_interv Nekonečný komentář o tom základním Setkání s literaturou, která se zabývá židovskou tradicí, je často spojeno s tázáním, protože v našem vědomí chybí mnoho pojmů z této oblasti. Předseda Federace židovských obcí Jiří Daníček však soudí, že se tyto znalosti mohou postupně doplnit, důležitý je zájem veřejnosti. V průvodci po českých nakladatelstvích Almanach Labyrint 1994 není u hesla Sefer uveden žádný ediční plán. Znamená to, že máte v programu jistou hermetičnost? Hermetičnost není v žádném případě naším programem. Snad to dokazuje způsob, jakým se snažíme určité knihy zpřístupnit. Nejdříve jsme vydali základní příručky, například Judaismus od A do Z, Historii Židů v Čechách a na Moravě a Židovské památky v Čechách a na Moravě. Dalším krokem jsou tituly jako Talmud - portréty a legendy od Elie Wiesela. Čtenář se tu obecně a srozumitelně seznámí s židovským přístupem k textu a získá informace o jeho původu, historii a kompozici. Odtud postupujeme ke komentovaným ukázkám jako Pirkej avot - výroky otců. Teprve až se publikum zorientuje v těchto základech, budeme moci přistoupit ke komplikovanější a speciálnější literatuře, jako jsou třeba výbory z midrašů. Jakou roli má v tomto plánu kniha esejů bible - postavy a příběhy ? Wiesel je originální člověk, dokáže skvěle formulovat, ale zároveň je jeho pohled v souladu s tisíciletou tradicí, jak se bible vykládá, tedy v židovském pojetí. Wiesel se často obrací právě k midraši. V textu se stále opakuje například "midraš o tom praví" nebo "v midraši se říká"... Co je vlastně midraš? Základní poučení lze najít právě v encyklopedii Judaismus od A až do Z. Midraš v obecném pojetí je vlastně další komentář. Zároveň je to obrovské kompendium literatury, které komentuje bibli. Citují se tam skutečnosti a fakta, na něž člověk v bibli vůbec nenarazí. Existují midraše ke každé biblické knize. V Německu vyšel na počátku století rozsáhlý výbor z midrašů, který se od té doby objevuje v nových, revidovaných vydáních. Na něco takového by si naše nakladatelství rádo trouflo, ale půda stále ještě není připravena. Která kniha nakladatelství Sefer byla zatím nejúspěšnější? Nejvíc se prodalo Talmudu Elie Wiesela, ale to se dá přičíst tomu, že lidé jsou zvědaví a hledají základní informace. Sám si myslím, že významná je kniha Jiřího Kovtuna Tajuplná vražda, případ Leopolda Hilsnera. Je to perfektní obraz české situace a společnosti na přelomu století, jejích národnostních, jazykových a etnických komplikací. Na jaké čtenáře myslíte při vydávání vašich knih? Většinou jsou přece jen dost náročné. Knihy nakladatelství Sefer jsou určeny pro sebevzdělání členů židovských obcí, ale myslíme i na nejširší publikum. Seznámení s tisíciletými pohledy na starý text může vyvrátit názory, které tvrdí, že židovská exegeze je překrucování. Z Wieselových komentářů je například zřetelné, že tomu tak není, že se tu jen přihlíží k vícerým tradicím - k tradici psané, biblické, k tradici ústní i k dalším autoritám a textům. Nejpodstatnější na židovském přístupu k textu je vlastně nekonečný komentář o tom základním - o bibli. 
review Mapplethorpe, Witkin a trend fascinace Spojení nízkého a vysokého vytváří ve fotografii zvláštní napětí Robert Mapplethorpe a Joel-Peter Witkin představují patrně nejproslulejší a zároveň nejskandálnější tvůrce aranžované fotografie poslední třetiny dvacátého století. Oba pocházejí ze Spojených států. Další souvislosti již nemusí být tak zjevné, ale budou možná o to podstatnější. Hlavním společným rysem jejich díla je, že naplňují jeden z častých znaků současného umění - totiž prolínání "vznešeného s pokleslým". Anebo přesněji, tabuizovaná a potlačovaná témata pojí s intelektualizací a formální vytříbeností. Tato shoda není ovšem tak nápadná: díla obou autorů se totiž esteticky značně liší. Pokud v literatuře může být výrazem takového spojení například detektivka či příběh červené knihovny s filozofujícími prvky, pak ve fotografii je vzhledem k její větší míře popisnosti běžná třeba kombinace silné eroticky fotografie nebo násilí s výtvarnou hloubkou a jemnou rafinovaností. A skutečně: co může být efektnějšího než spojení nejuniverzálnějších - většinou potlačených - pudů s apelem na to, co člověk sám na sobě obdivuje nejvíc: tedy na kvality duchovní? Násilí a smrt najdeme v díle obou autorů. Mapplethorpe se jimi však zabývá podstatně méně než Witkin. Násilí se objevuje především na jeho homosexuálních, sadomasochistických fotografiích. Smrt se mu stává tématem, až když se dovídá, že sám umírá na AIDS. U Witkina je naopak smrt přítomna do té míry, že bývá neustále obviňován z nekrofilie - erotika a smrt jsou zde často propojeny. Mapplethorpe se věnuje aktům, autoportrétům, ale též zátiším. Formální čistota, dokonalost i jistá abstraktnost jako by navazovala na klasiky americké fotografie. Řada jeho prací může připomenout Edwarda Westona. Mapplethorpe studoval malířství a především sochařství - a na jeho pracích je to znát. Kultivovanost a maximální střízlivost jeho převážně černobílých provokací jako by odkazovala k antice. Jeho mužské akty kombinují kamenný patos s agresívní živočišností. Je charakteristické, že na obálce jedné z jeho monografií je zobrazen portrét sochy Apollóna. Witkin je ve většině ohledů zcela jiný. Tématem jeho fotografií - podobně jako u Mapplethorpea - je člověk, ale zdůrazňuje spíš křehkost než ideálnost těla. Navíc ve svých pracích jednoznačně neodděluje akt a portrét. I jeho kompozice tvoří naprostý protipól Mapplethorpea. Jsou sice stejně promyšlené, ale zároveň komplikované - spojují bizarní prvky tak, jak je tomu třeba u Leslieho Krimse. Anděl s povislými prsy a mrkví v podobě údu, těhotná žena s krajtou a lebkou... Jak lacině to zní, a přece nejde o obrazy podbízivě vulgární. Autor bývá nazýván "Boschem fotografie" - toto srovnání podtrhuje bizarnost a kompoziční propracovanost jeho díla. Witkinovy snímky mají svou důstojnost a některé snad i jemnou naivitu. Tyto kvality mohou vyplývat z jeho obdivu k Fra Angelicovi. Jako by se mu chtěl přiblížit i vědomě, pracuje Witkin pečlivě s detailem a řada negativů je poškrábána, což může asociovat tajemnost starých fresek. Bývá rovněž přirovnáván k Poeovi a jeho díla skutečně nabízejí paralelu k jisté hororovosti. Witkinovy fotografické obrazy nás odpuzují a přitahují zároveň. Srovnání s Poem připomíná, že současné spojení "vysokého" a "nízkého" není ničím novým. Množství, v jakém se objevuje, je však nebývalé a lze mluvit o trendu. Je zajímavé ptát se, čím byl tento trend zapříčiněn. Kromě značné permisivity společnosti, která dovoluje zveřejňovat práce tohoto typu, je třeba také zodpovědět, proč se taková díla stávají velmi často úspěšnými. Bylo by možné tvrdit, že pozornost věnovaná oběma tvůrcům je přehnaná, že jejich umění je uměním skandálu, warholovským uměním upozornit na sebe. Lze se ptát, zda nejde o rafinovanou podbízivost - podobnou otázku bychom si však mohli položit třeba i u společensky podstatně méně provokativních románů Umberta Eca. Kdybychom vydělili téma, museli bychom říci, že podbízivé je. Pokud budeme zkoumat úhel pohledu, nezbude než zabývat se jednotlivými tvůrci, ba dokonce jednotlivými tvůrčími obdobími zvlášť. Smrt a sex lze interpretovat jako návnadu lidskému podvědomí a atavismům. Zároveň výtvarné odkazy - ať přímé či nepřímé, důstojnost či intelektualizaci - lze naopak chápat jako úplatek, abychom dané téma přijali. Samozřejmě, že toto přijetí není prosté výhrad. Provokativnost může však ještě zvyšovat atraktivitu těchto autorů. Zdá se, jako by značná část uměleckého publika toužila po čemsi primitivním, archetypálním, a zároveň už nebyla ochotna totéž akceptovat v syrové podobě. Uvedené postupy nejsou ostatně jedinými způsoby, jak zajistit tvůrci i divákovi možnost přijetí díla. Mnozí autoři vytvářejí kýče a současně je parodují. Divák má tak možnost kýč obdivovat a zároveň si zajistit (přinejmenším zdánlivý) odstup: takové prvky můžeme najít i v díle Witkinově. Klíčovým faktem ovšem zůstává, že je-li to, co většina z nás chápe jako protiklady, skloubeno opravdu soudržně, vytváří se silné napětí, přitažlivost a fascinace, které nemusí být nutně prvoplánové. 
review Pěsti a kritika Ve filmografii režiséra Jaroslava Soukupa patří k nejzajímavějším titulům retro Pěsti ve tmě (1986), do kterého autor námětu a spoluscénáře Jaroslav Vokřál promítl své někdejší zkušenosti aktivního boxera. Děj snímku ( který lze považovat za poměrně vynalézavou a zdařile realizovanou obdobu proslulé americké serie Rocky) tvůrci situovali do Prahy poloviny třicátých let, poznamenané dusnem nastupujícího nacismu. Hrdinou vyprávění byl frajerský boxer Vilda Jakub, který se octl v předivu intrik kolem mače s německým soupeřem.... Hlavní roli Pěstí ve tmě přesvědčivě sehrál Marek Vašut - natáčení věrohodně vyznívající boxerských scén předcházela hercova několikaměsíční sportovní průprava pod vedením šéfa barrandovských kaskadérů Jaroslava Tomsy. Nadprůměrně zvládnutý film, který odstartoval Vašutovu popularitu, kritik Jaroslav Jaroš tehdy - poněkud nepatřičně - obvinil z politického konjunkturalismu. Jaroslav Soukup mu na Stránkách KINA dotčeně odpověděl a polemika předznamenala nevraživé napětí mezi režisérem a většinou naší kritiky, které přetrvává dodnes. 
letter Jazykové zákampí Krombožinec a schutidrb (NLN 21. 1. 1995) Velmi ráda čtu Jazykové zákampí pro poučení i zábavu. To otištěné v LN 21. 1. bylo pro mne spíš zábavné, byť jinak, než jak to pociťoval jeho autor při listování ve Slovníku spisovného jazyka českého. Se zájmem jsem totiž sledovala, jak dokáže poznamenat slovní zásobu uživatelů věkový odstup. Nevím, jak je starý autor sloupku pan A. Měšťan, já jsem rozum brala a s bohatstvím naší mateřštiny se seznamovala za první republiky, ale protože jsem ještě živa a on, počítám, není žádný holobrádek, (...) nedělí nás od sebe ani jeden lidský věk, a hle, on se pobaveně pozastavuje nad některými výrazy, které "za mých časů" byly obecně srozumitelné. Můj otec byl lékař a ve společnosti, ve které jsem vyrůstala, nebylo zvykem užívat ve vztahu k člověku slova zadek. Lapidárnější výraz na pět písmen nepřicházel vůbec v úvahu. Mluvilo se poněkud nepřesně o bocích, a pokud se chtěla ona tělesná partie, kde se záda přestávala slušně jmenovat, označit výstižněji, přišlo ke cti ono nelibozvučné slovo hýždě, které pana Měšťana tak zaujalo. (...) Ovšem jen v případě, že šlo o dospělé, u dětí se "ona vyvýšenina na zadní straně pánve atd." (podle definice Slovníku spisovného jazyka českého) nazývala úhrnně (...) výrazem prcinka. Nezdrobnělé znění se však považovalo za vulgární a i v lidovém popěvku, spíše odrhovačce - "Postavila putnu na kraj rybníka, vystrčila chmchm na kominíka..." - se dalo uhodnout jen z rytmu.(...) A máme tu jiný lechtivý termín - ošoustat boty. Původní smysl slovesa byl patrně zcela nevinný, právě tak jako s ním související podstatné jméno šoustka, značící úzkou průlinu, štěrbinu, průchod. S tímto pojmovým obsahem se uchoval v češtině emigrantů, kteří ztratili kontakt s vývojem jazyka doma. Jedna známá, které zabránilo vypuknutí první světové války v návratu ze studijního pobytu v cizině, se později naturalizovala v Anglii a přijela do vlasti až po dlouhých letech. Tato již starší distingovaná dáma ovšem bez jakýchkoli dvojsmyslných záměrů líčila, že z její vilky vede nejkratší cesta ke stanici autobusu nedlážděnou šoustkou mezi zahradami. Jindy zase, že se zpozdila při cestě do divadla, a tak si to šoustla mezi těmi zahradami a zablátila si střevíčky. Skoro mne dojala oprášená průpovídka o Radeckém. Tento císařský maršál, potomek starého českého vladyckého, později však poněmčeného a do hraběcího stavu povýšeného rodu, se stal pro Čechy ztělesněním rakušáctví a jeho jméno se uvádělo v různých posměšných souvislostech. S odstupem let projevy negativního postoje k někdejšímu mocnářství přestaly být aktuální a jméno maršála Radeckého vymizelo z povědomí občanů právě tak jako jeho pomník odstraněný hned po první světové válce z Malostranského náměstí. Podobné průpovídky pozbyly vtipnosti a nebyl to jev ojedinělý. Kdopak dnes ví, kdo to byl "starý Procházka" nebo "pilný občan Čehona"? Sic transit gloria mundi - a nejen sláva, ale, jak je vidět, i právě opačná proslulost. 
person_interv Co se skrývá pod kamenem Myšlenky Jana Sokola, adresované nejen slovenskému publiku Za českou stranu vystoupil na setkání Čechů a Slováků v Luhačovicích filozof a křesťanský publicista, bývalý místopředseda Federálního shromáždění a dnes akademický funkcionář Jan Sokol. Jeho myšlenky, které zaujaly české i slovenské účastníky setkání, by neměly zůstat uzavřeny jen v úzkém kruhu sympatizantů. Postrádáte Slovensko? Velice. Můj dědeček byl matematik, učil na univerzitě, byl velký republikán a zrod republiky vítal. Přesto mi, když jsem byl malý, řekl: Bylo to výborný, ale od osmnáctého roku je tady vesnice. A teď jsme ještě o něco větší vesnicí. Řekl jste, že občan ČR má po pěti letech od listopadu 1989 mnoho důvodů ke znepokojení, poukázal jste zvláště na vysoké daňové zatížení. Fakt, že sociální pojištění je součástí rozpočtu, je asi v pořádku, ale není možné říkat, že to nejsou daně. V zemích, kde je to podobně jako u nás, také přiznávají, že daně představují padesát, šedesát procent, kdežto my hovoříme o liberálních daních, a přitom dělají přes šedesát procent. To považuji za nečistý trik. Váš kritický pohled pramení i z toho, co nazýváte medializací politiky... Češi mohou být jistě na ledacos hrdí. Na prvním místě vždycky říkám, že jsem šťastný, protože zmizel komunismus. Ale zároveň mnoho věcí z komunistické éry přežívá, například obecný nezájem o politiku, o veřejné jevy. Vidím kolem sebe velmi málo lidí, kteří by měli nějaký pozitivní politický zájem. Každý má své soukromé zájmy a politiku vnímá jako něco druhořadého, co se občana příliš netýká. Proto se nemohou ujmout politické strany, dodnes mají nejvíce členů komunisté a lidovci, kdežto porevoluční formace disponují minimální členskou základnou. Např. ODS, i když svým členům nabízí řadu výhod, má stále velmi málo členů. Mluvil jste o tom, že jde v podstatě o jakýsi návrat k reálnému socialismu v jiných podmínkách. Je to takový separátní mír obyvatel s vládou a mocí, založený na pravidle - nechte nás být a my vás také necháme. Je tato skutečnost výsledkem jakési rafinovanosti politiků, nebo občanské apatie? Myslím, že je to reálný stav společnosti. Výbuch aktivity kolem listopadu 1989 byl krátkodobý a rychle vyprchal. Dnes jsou veřejné názory na jednotlivé věci, na důležité politické otázky velmi neurčité. To vidíte třeba na tom, jak se o nich v novinách píše. Kdyby lidé měli opravdový zájem, tak by se muselo psát mnohem přesněji, podrobněji, informovaněji. Považuji za hrozné, že prakticky vymizelo zpravodajství z parlamentu. Sledujeme tiskové konference stran a pak jsou vidět vládní činitelé. Parlament však známe jen z krátkých šotů, když kamera či mikrofon zachytí některého poslance na chodbě. Obsáhlejšímu pohledu do sněmovny se nikdo nevěnuje. Působíte na dvou vysokých školách, přednášíte mladým lidem. Jak vidíte tuto generaci, která dospívá v "porevolučních dobách"? Mí studenti nejsou žádným sociologickým vzorkem, je nikdo neopije rohlíkem. I mezi nimi je však málo těch, kteří by chtěli své schopnosti dát do veřejného života. Spíš vidí uplatnění v kulturních, vědeckých a podobných sférách. Pro ně je nejdůležitější, že mají svobodu, mohou cestovat, mohou číst, co potřebují. To není jen český fenomén, podobná situace panuje v Rakousku, Německu, ve Francii, v celé Evropě, do jisté míry i v Americe. Všude registrujeme odliv zájmu o veřejné věci. To vidím jako dlouhodobý proces, v němž komunismus byla jen epizoda. Je to dobře, nebo špatně? Za předpokladu, že věci půjdou dobře, že bude panovat idylka, tak by to nemělo vadit. Ale jakmile by začaly "jít tlustý do tenkejch", tak je to hrozně nebezpečné. Některé politické špičky - konkrétně pan prezident, podporují občanský princip, veřejnou činnost občanů a střetávají se s odlišnou koncepcí, reprezentovanou jasně panem premiérem. Někteří v rozdílnosti nejvyšších představitelů vidí nebezpečí, jiní tento rozpor považují za velmi zdravý pro společnost. Já bych to nepřeháněl, jde spíše o rozdíl stylu než cílů. Tento jev je například běžný v Německu, kde panuje napětí mezi prezidentem a kancléřem. Každý z nich má ve společnosti trochu jinou roli. Zdá se mi, že tento domnělý spor nahrazuje skutečné politické diskuse. Když se dnes rozhlédnete po českém politickém životě, vidíte někoho, kdo by takovou fundovanou diskusi vedl? Diskuse se sice vedou, ale mají velice nízkou věcnou úroveň. Například debata, zda mají být v parlamentě podnikatelé. Jistěže mají. Ale je něco jiného, když je někdo podnikatel a pak jde do politiky, anebo jestli někoho politické změny vynesou na špičku a on toho pak využívá k hospodářské činnosti a zastává vysoké funkce ve velkých firmách. Tohle však nikdo nerozlišuje. Je přece tak snadné říci, že podnikatelé do parlamentu patří, tedy ergo kladívko, poslanec může podnikat. V jedné ze svých přednášek jste českou společnost přirovnal k hemžení, které se objeví, když se odvalí kámen ležící nehnutě mnoho let na jednom místě. Nebývá to povzbudivý obrázek, najde se tu spousta havěti a plísně. Například skandály a korupce. Mají pravdu někteří politici a komentátoři, kteří to považují za okrajové jevy na cestě k lepším zítřkům? Já tyto věci považuji za velmi nebezpečné, neboť se tu odehrává něco, čemu se říká imprint. Když malé dítě přijde do školy, nebo když vstoupíte do nového zaměstnání, tak jste ovlivněni prvním dojmem, který poté vytváří modely jednání. A současná doba je pro naši společnost vzorem toho, jak se chovat v demokracii. Proto si myslím, že zmíněné jevy jsou velice nedobré, neboť se zcela ztratila důvěra. Když se podíváte na průzkumy veřejného mínění, shledáte neuvěřitelný rozdíl mezi politickou podporou a důvěrou. Lidé podporují celkem rozumně a přiměřeně politické strany. U nás nevyhrála a bůh dá nevyhraje žádná špatná politická strana. Naproti tomu údaje o důvěře v politiky jsou alarmující. To, že veřejnost nedůvěřuje tomu, že jsou ti nahoře poctiví, považuji za dost hrozné. Stejně jako pragmatické spoléhání na to, že se to nějak udělá, považuji za velmi riskantní. Vypadá to tak, že skandály a korupce vlastně nikomu nevadí, citlivost veřejnosti na tyto jevy je strašně nízká. Je společnost nemocná rasismem a nesnášenlivostí k "cizím elementům"? Je to možné v národě, z něhož po staletí odcházeli exulanti, kteří byli v cizině velmi často dobře přijati? Nezapomínejme, že český národ je to, co po vlně emigrací zbylo. To jsou ti, co neodešli. Dnes už se neodchází, má však společnost samočisticí schopnost, nechybí tu určité korektivy? To patří k představě, co je v demokracii normální. Dalo by se říci - každý si má hledět svých zájmů. Záleží ovšem na tom, co se rozumí svým zájmem. Mám však pocit, že naše společnost hrozně málo hledí do budoucnosti. Tady se zdiskreditovala jakákoliv myšlenka, že by se mělo přemýšlet o tom, co bude. Samozřejmě že se budoucnost naplánovat nedá, ale je třeba na ni myslet a také o ní mluvit. To naši českou politiku velice odlišuje od společnosti na Západě, ekologická a zahraniční témata, třetí svět tu nehrají žádnou roli. Leccos se dá svádět na komunistickou diskreditaci, ale v tomto ohledu zrovna ne. Nezájem o to, co se děje v chudých zemích světa, považuji za pobuřující. Co naše politiky vede k tvrzení, jež často slyšíme z jejich úst doma i ve světě, že jsme v rámci posttotalitní Evropy nejlepší, nejúspěšnější? Dá se úspěch měřit jen ekonomickými čísly? Tyto údaje jsou jistě důležité a jsou docela dobré. Hospodářská skutečnost je však horší než ty tři čtyři krásná čísla. V souvislosti s propagandou soukromého zájmu, pokud možno materializovatelného, je poměrně snadné říci, že tohle je to hlavní. Tuhle jsem četl článek jistého německého profesora zabývající se veřejným děním u nás. A ten říká, že z dob komunismu jsme převzali teorii o základně a nadstavbě. Základnou dnes nejsou uhlí, ocel a energie, ale inflace, bilance zahraničního obchodu a veřejný dluh. Tahle nová základna určuje nadstavbu. S tím nesouhlasím, myslím, že hospodářský úspěch je založen na určitých lidských kvalitách. Zejména na skromnosti, poctivosti, pracovitosti. Ty tu jistě jsou, v tom má česká společnost velké přednosti. Lidé jsou zvyklí pomáhat si, pracovat, jsou víceméně šetrní. Demokratické společnosti ve velké míře žijí z toho, co převzaly, hodnoty jim vytvořily předchozí generace. Pro obnovu těchto hodnot se však dělá málo. Kdo by v době, jež je podle vás poznamenána neexistencí veřejného zájmu, měl tyto hodnoty rozvíjet, pečovat o ně? Masová média? Školy? Noviny dělají, co mohou, ale je v nich velmi málo osobností. Veřejný zájem o školství je také minimální. Všude se dozvíte, že je to druhá priorita, ale skutečnost vypadá jinak. Odráží se třeba v diskusi o školném. Školné není špatná věc, ale nesmí to nakonec být další daň. Kdyby se školné založilo tak, že z něj školy budou čerpat na stipendia a rozvoj, pak je to naprosto v pořádku. Ale když se řekne, že se zároveň sníží státní příspěvek, jde o další daň. Měl by se naopak zvýšit zájem společnosti o to, aby co nejvíce lidí studovalo, pracovalo na sobě. Mělo by to být vidět i v médiích. Jsou tady často šikovní lidé bez zkušeností, bez vědomostí. Vraťme se ještě k česko - slovenským vztahům. Bude mít Slovensko roli jakéhosi speciálního partnera, či nám bude stejným sousedem jako třeba Rakousko? V době rozdělování státu tu vládly určité iluze, že bude možné nastolit nějaké zvláštní vztahy. Po dvou letech je jasné, že to na státní, oficiální rovině nejde. Ale dělá se velmi málo pro rozvoj vzájemně se obohacujících kontaktů tam, kde by to možné bylo. Zůstaňme u školství, oficiální výměna, tedy bezplatné studium v druhé zemi, loni obsahovala na každé straně osmdesát studentů. Týká se to škol, které v druhé zemi nemají ekvivalent, takže lidí je - zvláště zájemců z Čech o studium na Slovensku - strašně málo. Slovenský zájem je větší, mám řadu studentů, kteří ovšem za vzdělání v Čechách dávají dvacet tisíc ročně. Co byste Slovensku přál? Rozumnou vládu. 
news Setkání významných majorů Praha-Ralsko - Na sjezdu majorů se včera ve vojenském prostoru Ralsko sešli všichni naši významní majoři. Vedle majora Zemana můžeme jmenovat majora Terazkyho a ze zahraničních hostů anglického Majora Johna a ruského majora Gagarina, který prý před lety nezahynul. Kapitán Minařík, který se za majora vydával, na sjezd vpuštěn nebyl, protože bude povýšen až na jaře. Odpoledne navštívil sjezd i major Klaus, který si s kolegy majory přátelsky popovídal o konvertibilitě koruny. Přítomní novináři zaměnili majora Zemana s předsedou sociálních demokratů Zemanem, který na setkání nepřišel, neb je chabrus na srdce. 
sport Ledaři o titul v družstvech Praha - V sedmičlenném finále mistrovství světa družstev na ledové ploché dráze, které se jede o víkendu ve Frankfurtu nad Mohanem, bude usilovat ČR o jednu z medailí. Dvojice Antonín Klatovský a Bronislav Franc startuje v Grand Prix a Stanislav Dyk se prosadil do finále MS, které je kvalifikací GP. Poslední medaili v této disciplíně získala ČSFR v roce 1991 a byli při tom všichni tři současní reprezentanti. V GP se však Klatovskému a především Francovi příliš nedaří, jen Dyk v slabší konkurenci prokázal, že je bojovníkem k pohledání. Favoritem na titul jsou Švédové. Serenius vede GP, Svensson je hned za ním. Rusku se zranili Balašov a Nikulin. Trojice V. Ivanov, Dragalin a Fadějev však bude silná. Bez nadějí nejsou v domácím prostředí Němci v čele s Langem. 
sport Fotbalistům pražské Slavie se v brněnském pekle líbilo Brno - "Brno má nejlepší stadión s nejlepší atmosférou. Jenže my už máme zkušené mužstvo a prostředí nám tak nevadilo," řekl po utkání v Brně útočník Slavie Šmicer. Už více než hodinu před výkopem varoval místní rozhlas fanoušky, že výtržnostmi by mohli přivodit uzavření svého stadiónu v příštích zápasech. Nic ovšem nemohlo zabránit atmosféře, jaká se rozpoutala v okamžiku nástupu obou celků na plochu a která byla avizována velikým transparentem "Vítejte v pekle!" Sprcha světlic, dělbuchů a dýmovnic dala nápisu za pravdu. "Atmosféra byla krásná, kdyby na fotbal chodilo i jinde tolik lidí, bylo by to výborné," říká brankář Slavie Stejskal. Na druhé straně však jeho srovnání s Anglií, kde téměř čtyři roky působil, není nejlepší: "Tam by si nikdo nedovolil pískat, jestliže má míč na kopačkách soupeř. Nemohlo by se tam stát ani to, že bych u branky našel dva asi osmicentimetrové střepy." Jedna z láhví zasáhla do hlavy kameramana TV Nova. O zlobu brněnských fanoušků se postaraly dva góly Slavie v rozmezí tří minut. "Po Knoflíčkově akci nešlo gól nedat," říkal o úvodní brance utkání Lerch, a Novotný za svůj gól na 2:0 děkoval obraně Brna: "Vidumský mě pěkně našel." Chybující hráč se omlouval: "Takový kiks jsem nikdy neudělal, nevím, snad to byl zkrat." Po utkání se v šatně Slavie bouřlivě oslavovalo, hlasy "abychom si vzali helmy" svědčí o tom, že si byli vědomi rozvášněnosti publika. Trenér Beránek nešetřil superlativy: "Byl to skvělý zápas s výbornými osobními souboji a se šťastnějším koncem pro nás," vychrlil ze sebe a dodal, že teď už Slavii nezbývá než bojovat o titul. Trenér Brna Uličný naopak zamračeně přiznal, že jeho mužstvo je z této hry už v podstatě venku: "Možná, že jsem měl sestavu poskládat trochu jinak. Kobylka, Holomek a další mne zklamali svým přístupem." 
news Hizballáh hrozí útoky na osady Hebron/Bejrút/Jeruzalém - Izraelští vojáci včera pozatýkali 26 Arabů a pět izraelských mírových aktivistů a dva Araby zranili za potyček ve městech Nábulus a Hebron na okupovaném západním břehu Jordánu. Potvrdily to palestinské i armádní zdroje. Zranění utrpěli dva Palestinci za klasického střetu, při němž Arabové v Nábulusu házeli po vojácích kamením a ti použili střelné zbraně a demonstranty postřelili. Podle palestinských zdrojů při této akci izraelští policisté v civilu zatkli 25 Palestinců. V Hebronu, kde před rokem židovský osadník postřílel 29 palestinských muslimů, vojáci zatkli během demonstrace pět izraelských mírových aktivistů a jednoho místního Araba. Podle Palestinců vojáci ve městě nedovolili aktivistům vstoupit do místní posvátné hrobky, jež je svatostánkem pro židy i muslimy a jež se právě před rokem stala dějištěm masakru. V hrobce se včera o posledním pátku muslimského postního měsíce ramadánu modlilo na 3000 Palestinců. Židé včera přístup na místo neměli. Vzhledem k sobotnímu výročí masakru v Hebronu i k poslednímu pátku muslimského postního měsíce včera izraelská policie v Jeruzalémě opětovně vyhlásila zvýšenou pohotovost. Podle policejního mluvčího je ve službě 1700 policistů a tento stav bude udržen i během soboty, na niž podle světského kalendáře připadá nešťastné hebronské výročí. Proíránská šíitská organizace Hizballáh včera pohrozila Izraeli raketovými útoky na židovské osady, pokud Izrael nepřestane ostřelovat civilisty v jižním Libanonu. Při příležitosti Dne Jeruzaléma generální tajemník Hizballáhu Hasan Nasralláh na shromáždění tisíců stoupenců v Bejrútu prohlásil, že "islámské hnutí odporu má stále právo útočit na židovská osídlení v severní Palestině, jsou-li naši civilisté bombardováni a zabíjeni a jsou-li ničeny jejich domy". V Bejrútu podle agentury Reuter po bombardování civilních oblastí a po rozšíření blokády rybářů panují obavy, aby Izrael opět v jižním Libanonu nezahájil širokou vojenskou operaci. Hlavní koordinátor izraelské politiky v jižním Libanonu Uri Lubrani však nedávno prohlásil, že se Izrael nenechá povstaleckými útoky vyprovokovat k rozsáhlé akci. 
essay Neštěstí jedné generace V šedesátých letech si pro sebe samotné postupně zavedli omezenou demokracii a zbytek ztrápené společnosti začali poučovat - o demokracii. Opět bylo slyšet pouze je. V posledních měsících, týdnech a dnech - stále častěji - můžeme číst, že v tomto státě není už nic, co by nehnisalo, kromě Literárních novin. Ztráta politické moci, značný úbytek politického vlivu a v neposlední řadě absence uměleckého programu poté, co se demokracie v této zemi stala realitou, vede některé úctyhodné muže a ženy z okruhu výše zmíněného týdeníku k bezradnému a nekonzistentnímu poštěkávání na všechno, co se hýbe. Také na Lidové noviny. Žluči už bylo vylito tolik - a přibývá jí spíš řadou geometrickou - že nezbývá než hozenou rukavici zvednout a vést polemiku, již jsme si nepřáli vést. Kompenzují-li někteří lidé svou frustraci kopáním kolem sebe, nejsme povinni je chlácholit tím, že tyto rány budeme trpně snášet. Politik, publicista, literát - byť třeba člověk jakkoli zasloužilý - si těžko může osobovat právo být středobodem morálního vesmíru a chtít, aby morálka byla jím samým poměřována. Přesto se nyní objevilo více lidí, kteří tuto ambici v sobě nosí a podle toho také píšou. V demokracii však těžko jeden majitel pravdy a morálky může tvořit pravidla hry, vymezovat mantinely morálky, rozdávat rány a "moudře" soudcovat. To všechno už se v této zemi vyzkoušelo. A třísky létaly, krev crčela, rudé koncentráky praskaly ve švech. Dnešní smutné výročí "vítězného února" je vůbec dobrým důvodem připomenout některým současným mravokárcům - kteří tak pravidelně a neodbytně zvrací nad tímto "zkaženým" národem (jenž jich jako by snad ani nebyl hoden) - že dějiny nezačaly v roce 1968. Je s podivem, že i takovou trivialitu je nutno připomínat. Jsme-li však svědky toho, že kritéria morálky a dokonce i dějinné události jsou přizpůsobovány vlastnímu životopisu, nelze se tomu vyhnout. Jsouce svědky řady pozoruhodných dialogů i monologů, jsouce čtenáři pozoruhodných pamětí, můžeme naskicovat, jak takový příběh opravdového člověka vypadá. Slušný a mravný člověk v této zemi je ten, kdo se narodil ve staré komunistické rodině, opravdově se nadchl a miloval revoluci a vše důležité se naučil na gymnáziu v Uherském Hradišti. Vstup do strany, postupné zklamání, posilované jak ubíhajícím časem, tak tím, že s rozšiřujícím se obzorem se vkrádaly pochybnosti. Komunistická kverulace, osmašedesátý s nadějí na opravu komunismu, ruský vpád a Dubčekova zrada. Vnitrostranická porážka, čistky, odchod či vyhazov. Normalizace. Ústrky, někdy i žalář a odvážný odpor proti totalitnímu režimu. Pak druhá naděje Gorbačovovy perestrojky. Listopad, nadšení, demokracie třetích cest a posléze krok za krokem stupňující se hysterie. Nezvládnutelná?! Historie však není soukromou mytologií. Únor byl pochodem do komunistické žumpy. Pochodem s prapory rozevlátými. A třísky létaly, krev crčela, rudé koncentráky praskaly ve švech. Staří čeští intelektuálové (byly jich sta a sta), kteří tehdy dostali nálepku "zrádné intelektuální reakce", museli pryč. V tisku jako na běžícím pásu vycházely tzv. kulturní (také filozofické, historické, ekonomické) "zatykače". Uprázdnilo se místo a naši milí zabavili kulturu, školy, univerzity, časopisy, peníze a zámky pro sebe. Dostali všechno a s nikým se nemuseli dělit. Bylo slyšet pouze je. V šedesátých letech si pro sebe samotné postupně zavedli omezenou demokracii a zbytek ztrápené společnosti začali poučovat - o demokracii. Opět bylo slyšet pouze je. Slavná teze roku 1968: "Aby bylo jasno, jsme komunisti. Demokracii si můžeme dovolit, protože máme nejlepší a historicky spravedlivý program a národ nás miluje. O moc stejně nepřijdeme, protože volby vyhrajeme." Nebýt ruských tanků, vystřízlivění by nepřišlo po listopadu, nýbrž o dvacet let dřív. Jádrem traumatu některých lidí z okruhu Literárních novin může být to, že už není slyšet pouze je. Už není koho školit o demokracii, národ ji žije a oni jsou "pouhou" její součástí. Tato doba jistě není ideální. Nová generace, narozená do komunismu, který si nevybrala, jež tuto vzrušenou dobu především žije, však za sebou nemá drastické skutky padesátých let. Nikoho odnikud nevyhazuje. Listopad je také jejím dílem a zásluhou. Literární noviny, týdeník světlé minulosti, se nyní daly cestou zvláštního typu lůzovitosti. Půjde-li to takto dál, mají dobrou šanci získat definitivně image odkladiště ztracené generace. Image přestupní stanice do minulosti. 
news Menší strany by se prý měly transformovat v občanská sdružení Praha - Podle předsedy sociálních demokratů Miloše Zemana by se menší opoziční politické strany měly přeregistrovat na občanská sdružení. "Tím by si zachovaly identitu a současně by jejich členové mohli vstoupit do strany, k níž z politického hlediska cítí největší sympatie," řekl Zeman zpravodaji LN. Konstatoval dále, že nevidí žádný dramatický rozdíl mezi programy ČSSD a Svobodných demokratů. Domnívá se ale, že voličské hlasy odevzdané stranám s příbuzným programem, které nepřekročí pětiprocentní hranici, ve volbách propadnou a budou rozděleny subjektům, které by příznivci menších opozičních subjektů nikdy nevolili. "Vyzývám proto slabší politické strany, aby si toto riziko uvědomily," prohlásil Zeman. Předseda Svobodných demokratů Jiří Dienstbier v reakci na Zemanovy úvahy uvedl, že je svobodným rozhodnutím každého subjektu, jestli bude politickou stranou, či občanským sdružením. "O přetransformování své strany v občanské sdružení může klidně uvažovat i pan Zeman. Nám by to vůbec nevadilo," podotkl Dienstbier. Tvrzením, že by volba Svobodných demokratů znamenala velké riziko, rozpoutal podle Dienstbiera předseda ČSSD kampaň proti SD. "Zároveň tím pan Zeman ukazuje, jakým způsobem chápe politickou etiku," dodal Dienstbier. Místopředseda Sociálních demokratů Tomáš Sokol řekl, že vyhrožováním o propadu hlasů pro SD dává Zeman najevo, že chce likvidovat konkurenci ještě dříve, než začne soutěž. Miloš Zeman vyzval v pozdravném projevu na sněmu Svobodných demokratů členy této strany, aby vstupovali do ČSSD. 
description Šestnáct dětí na třídu je prý z ekonomického hlediska málo Praha - Ještě před několika lety se základní školství potýkalo s vážným problémem přeplněných tříd. Pokles populační křivky provázený opatřeními na podporu vzdělávací nabídky způsobil, že se situace obrátila: ve školách jsou i třídy o šestnácti, sedmnácti dětech. Podle některých ředitelů školských úřadů (ŠÚ) je to neekonomické. Zvláště ve městech, kde jsou školy poměrně blízko sebe. Ředitel ŠÚ v Praze 2 M. Holub říká: "Státní dotace jsou optimálně využity při pětadvacetičlenných třídách. Vyhláška přitom povoluje až třicet žáků. Když přijde k zápisu dvaatřicet příštích prvňáků, lze postupovat dvěma způsoby: buď přesvědčit dvě rodiny, aby daly dítě do školy o pár ulic dál, anebo sestavit dvě třídy po šestnácti žácích. Domnívám se, že rozumnější by byla první varianta. Vedení škol však často volí druhou." Důvodem je skutečnost, že přes občasné zprávy o jednotlivých lokalitách, kde stojí rodiče na zápis do první třídy frontu, je žáků všeobecně spíš málo a školy se o ně přetahují. Mají k tomu dobrý důvod: státní dotace dostávají podle počtu žáků. Ti už nemusejí chodit do spádové školy podle bydliště, ale rodiče si mohou vybírat, kam děti pošlou. Argument, že i pro školy by bylo výhodnější platit spíše jednu učitelku pro třicet žáků než dvě pro dvaatřicet, u některých ředitelů nezabírá. Například ředitel základní školy v pražské Londýnské ulici Jaroslav Kotal říká, že kvalita výuky je u nich nade vše a z tohoto hlediska je lépe mít ve třídě málo dětí. Zároveň připouští, že školy nejsou vždycky závislé jen na státních dotacích. Mohou si přivydělat například pronájmem svých prostor. Učitelům pak může ředitel přilepšit v osobním hodnocení a na odměnách. Hůř jsou na tom ředitelé. Těm totiž stanovuje odměny školský úřad. A tak se někdy stane, že ředitelé berou méně než jejich podřízení, a to i přesto, že v rozpočtu školy je peněz dost. V Praze 2 k tomu došlo v minulých měsících. Existuje domněnka, že jde o jakýsi trest za neekonomické zaplňování tříd. Podle některých názorů je to jediný způsob, jak může školský úřad podobné věci ovlivňovat. 
description Privatizace nevylučuje bankroty Spláčou dikové, kteří vložili body do Masokombinátu Kladno, nad výdělkem? Přestože představitelé ministerstva privatizace a FNM slibovali, že do druhé privatizační vlny zařadí pouze kvalitní a perspektivní podniky, nyní připouštějí, že některé z nich mohou v relativně krátké době zbankrotovat. "Od doby výběru a zařazení podniků do definitivní nabídky do konce vlny uplynulo více než tři čtvrtě roku a my nemůžeme vyloučit, že za toto období nedošlo k posunu v hospodaření podniku," uvedl na dotaz LN první místopředseda FNM Petr Čermák. Podle jeho slov mohl fond situaci v podniku v podstatě ovlivňovat pouze hlasováním na valných hromadách. Protože při likvidaci podniku jsou nejdříve uspokojovány pohledávky věřitelů, může dojít k situaci, kdy dikovi za jeho tisíc korun nezůstane v ruce žádný majetek. Tato eventualita v současné době hrozí například těm, kteří se rozhodli investovat kupónové body do akciové společnosti Masokombinát Kladno. Podle údajů z ministerstva hospodářství byl totiž na tuto společnost v obchodním věstníku 6. prosince 1994 vyhlášen konkurs. Akcie Masokombinátu Kladno bylo možné získat již v první vlně. Ve vlně druhé bylo nabízeno zhruba 21 tisíc akcií, pro které se v první vlně nenašel žádný kupec. Podle mluvčí ministerstva privatizace Kateřiny Petrové bankrot nemusí nutně pro kupónové investory znamenat ztrátu. "Je to otázka kalkulu nových vlastníků. Zisk z likvidace může být vyšší, než v případě udržení podniku," tvrdí. Petrová, stejně jako Čermák, prý nemají informace, kterým konkrétním podnikům nabízeným ve druhé vlně likvidace hrozí. Oba ujišťují, že výběru podniků byla věnována velká pozornost. V dubnu minulého roku tehdejší předseda FNM Tomáš Ježek požadoval vyřazení několika podniků z nabídky pro druhou vlnu. Privatizační ministerstvo tento postup odmítlo s argumentací, že o budoucnosti podniků by měli rozhodnout až noví vlastníci. 
news Karlovarský porcelán útočí na špičku Karlovy Vary - Akciová společnost Karlovarský porcelán úspěšně zaútočila na světovou špičku na tradičním jarním frankfurtském veletrhu v Německu "AMBIENTE - prostřený stůl". Karlovarští keramici na veletrhu představili novou kolekci na letošní rok. Vedle neotřelých módních dekorů zde absolvoval svou premiéru tvar "Praktik", jímž se do KP vrací výroba hotelového porcelánu. Doslova senzací se stal originální černobílý porcelánový servis "Zámek" akademického sochaře Jiřího Laštovičky, který se nechal inspirovat stejnojmenným románem Franze Kafky. Tento soubor hodlá KP vyrábět v omezené sérii jako luxusní dar pro významné osobnosti. Veřejnosti bude poprvé představen při zahájení lázeňské sezóny v Karlových Varech letos v květnu. 
description Penzijní pojištění z fondu Certum Praha - Penzijní fond Certum, jehož základní jmění činí 30 miliónů korun, začne nabízet penzijní připojištění se státním příspěvkem v prvních březnových dnech. Bude nabízet penzi starobní, výsluhovou (obě na dožití i dobu určitou), penzi invalidní, odbytné i jednorázové vyrovnání. Se zavedením pozůstalostní penze se počítá ještě letos. Nárok na starobní penzi vzniká ve věku 55 let, byly-li placeny příspěvky po dobu 60 měsíců nebo při naplnění pojištěné doby nejméně 36 měsíců, pokud měsíční výše placených příspěvků účastníka činí alespoň 300 Kč měsíčně. Certum počítá s výnosy mezi pěti až osmi procenty. Při investování získaných finančních prostředků se bude opírat především o zkušenosti depozitáře fondu, kterým je Československá obchodní banka. Produkty fondu budou nabízeny nejprve prostřednictvím zakladatelů fondu, později též dealerskými sítěmi. Zakladateli fondu jsou mimo jiné Chemopetrol a Multiservis. 
news OP Prostějov očekává zisk Praha - Hrubý zisk Oděvního podniku Prostějov za loňský rok dosáhne přibližně 200 miliónů korun, stejně jako předloni. Uvedl to v sobotu generální ředitel firmy František Tuhý na pražském veletrhu Elegance. Obrat podniku letos vzroste podle jeho slov nejméně o 20 procent, z loňských 2.5 miliardy Kč. Sedmdesát procent klasické pánské a dámské konfekce, která je hlavním programem firmy, se vyváží, zejména do německy mluvících zemí, Velké Británie a Spojených států. Jak dále řekl F. Tuhý, dobré obchodní vztahy mezi OP Prostějov a jeho odběrateli narušují pohledávky po lhůtě splatnosti. Ty se v současnosti pohybují kolem 100 miliónů korun. "Bylo by dobré, kdyby banky mohly podpořit perspektivní podniky v tomto odvětví formou půjček," zdůraznil ředitel. OP Prostějov byl privatizován ve druhé vlně kupónové privatizace. Zaváděcí cena jeho akcií na pražské burze byla stanovena na 3330 korun a v RM-S na 1199 korun. 
sport (vav) Delegát Zbroj zavřel při hattricku obě oči Drnovický trenér Jarábek vyzvídal u sparťana Siegla, jak hodnotí výkon hlídačů Šilhavého a Šlachty Praha (šv) - Je zcela nezvyklé, když na pozápasové tiskovce trenér položí otázku hráči soupeřova mužstva. Drnovickému kouči Stanislavu Jarábkovi to však nedalo, aby se po prohře svého týmu 0:4 sparťana Horsta Siegla nezeptal: "Co si myslíš o tom, jak tě Šilhavý se Šlachtou hlídali?" Siegl se zaskočit nenechal: "Jarda Šilhavý je vždycky nepříjemný obránce, drží, škrábe. Faktem je, že na můj gól ze hry mi parádně přihrál Svoboda, ale po vaší chybě," odpověděl diplomaticky. Zmíněný gól se totiž dá připsat Šlachtovi. Sparťanský útočník potvrdil slova svého trenéra Sundermanna, že se znovu vrací do formy. "Za celý podzim jsem dal dva góly, teď mi k tomu stačil jediný zápas. Kéž by to tam padalo celé jaro," usmíval se Siegl, jemuž moc nechybělo k tomu, aby si připsal hattrick. Gól z 63. minuty však neuznal rozhodčí Legierský poté, kdy pomezní Svatoňský kupodivu odmával ofsajd. "Ofsajd to podle mě nebyl," tvrdil Siegl, zatímco delegát utkání Zbroj poznamenal alibisticky: "Tuto situaci jsem neviděl," a výkon rozhodčího ohodnotil jako výborný. Proti nedávnému brankáři ostravského Baníku Bernadymu (nyní Drnovice) se Sieglovi vždy dařilo, ale to prý nebyl důvod, proč šel za stavu 0:0 kopat penaltu. "Na penaltu jsem byl určen spolu se Zdeňkem Svobodou, ale míč jsem mu sebral." Jak později pravil hlasatel, střelec prvního gólu měl slíbeno zdarma mytí auta, ale Siegl to prý ve zmíněnou chvíli nevěděl. "Teď si jen přeji, abych byl zdráv - dneska mě od 20. minuty táhl sval a nakonec jsem musel střídat. Škoda, že Slavia vyhrála v Brně, remíza by byla spravedlivější a nám by pomohla. Takhle má pořád sedmibodový náskok a my musíme bojovat sami za sebe," uzavřel Siegl. 
caption Pittsburghský útočník Jaromír Jágr (vpravo) se snaží zastavit Dereka Kinga z New York Islanders 
caption Člen Královské kanadské horské policie pózuje před vítězem sjezdu SP Ghedinou, kterého na ramenou drží poražení soupeři Kjus s Ortliebem 
sport O'Neal vyloučen za ránu pěstí New York - V závěru první čtvrtiny pátečního utkání basketbalové NBA Orlando - Boston byl vyloučen domácí hráč O'Neal, který udeřil pěstí Montrosse z Bostonu, ale i bez něho domácí vyhráli hladce 129:103. Právem byl trenér hostujícího týmu Chris Ford rozhořčen: "Je to neodpustitelné, soupeř postrádá dva klíčové hráče sestavy, potom ještě přijde o O'Neala a my si takovou příležitost necháme ujít," řekl. Orlando totiž hrálo bez Shawa a Granta, které trápí bolesti zad. Viceprezident NBA Rod Thorn potrestal O'Neala zákazem startu v jednom utkání a pokutou 5000 dolarů. 
review Kheil vyhrál soutěž filmových amatérů Na 28. ročníku soutěže filmových amatérů Střekovská kamera, která proběhla v sobotu v Ústí nad Labem, získal první cenu Bohumil Kheil z Prahy. Z osmnácti přihlášených snímků od čtrnácti autorů ocenila porota Zlatou kamerou jeho kreslenou hříčku Pro novomanžele je nejlepším dárkem Papinův hrnec. Stříbrnou a bronzovou kameru získali autoři z Ústí nad Labem. V okénku hostů předvedli své práce členové berlínského Filmového klubu. Podle Vladimíra Salavce z ústeckého Domu dětí a mládeže, který je jedním z pořadatelů, se Střekovská kamera uskutečnila díky příspěvkům ústeckého magistrátu, okresního úřadu a Domu techniky. 
news Napětí v Somálsku stoupá Mogadišo - Prudké boje mezi somálskými ozbrojenci vypukly včera před vchody na letiště v Mogadišu, kontrolované vojáky OSN. Před letištěm se ozývala střelba, a to i z protiletadlových zbraní. Znepřátelené tábory střílely proti sobě, ale některé kulky hvízdly také kolem uší amerických a italských vojáků rozmístěných kolem letištní plochy. Podle agentury Reuter zasáhla jedna střela startovací dráhu. K prudké dvouhodinové přestřelce mezi příslušníky znepřátelených klanů včera došlo také na jihu Mogadiša. Několik vozidel obsazených Somálci a vyzbrojených kulomety a raketomety se střetlo před hotelem Sahafi, který byl několikrát zasažen. Hotel je v současnosti útočištěm asi 15 zahraničních novinářů. Podle agentury AFP šlo o bojovníky těchže skupin, které se ráno střetly před letištěm. Napětí v Somálsku stoupá úměrně s blížícím se termínem odchodu sil OSN ze země. Posledních 2500 příslušníků mírové operace OSN v Somálsku má opustit Mogadišo do 6. března. 
essay Prezident - intelektuál a demokracie Neschopnost překonat rozpor intelektuálů a moci byla jednou z příčin pádu demokracie Výmarské republiky. Lekci Výmaru spatřuje Golo Mann právě v poučení, že svobodná inteligence musí spolupracovat a pomáhat, místo aby se posmívala. Na prezidentův projev "Češi a Němci na cestě k dobrému sousedství" můžeme kromě kladných zaznamenat i dva typy záporných reakcí: odmítavé, které znovu frontálně nastolují jevy prezidentem odmítnuté, a reakce diskvalifikující. Druhé, záludnější, vytýkají Havlovi populismus a zradu sebe sama: "nemluvil jako intelektuál..., ale jako prezident... Tento populismus... jej však diskvalifikuje" (vídeňský Die Presse). Z tohoto typu reakcí pro nás plyne dvojí: a) prezident dosud mohl být viděn jako opoziční intelektuál, libertář v ústavní funkci, který, jak se na intelektuála patří, spíše s mocí bojuje - což leckomu zřejmě vyhovovalo, b) Václav Havel tímto projevem skutečně přestal být "jen vesele překvapeným objektem dějin", jak se viděl ještě v Letním přemítání, a nalezl svou identitu právě jako intelektuál a prezident. Tento rozpor rolí je v Havlově případě (zejména díky institutu neodpovědnosti prezidenta poskytující jeho roli nezávislost a díky jeho intelektuální mravní orientaci s dimenzí obecného dobra) nejen slučitelný, ale z jejich napětí může plynout tolik potřebná integrující síla. "On ústavně a také trestně právně není zodpověden jako ministři... on jest mravně a politicky zodpověden," uvedl poslanec prof. Weyr v diskusích o ústavě ČSR v roce 1920 o roli prezidenta. Prozíravě nechtěl "prezidenta tak příliš šněrovati, že by vůbec nemohl projeviti nějaký názor, který snad souvisí s politickou situací a ústavou, a abychom řekli, že vláda je zodpovědna za každý takovýto projev prezidentův". V uplynulých pěti letech jsme zažili napětí mezi parlamentem a prezidentem, jemuž se možná v parlamentním systému jako potřebná chvíli jevila moc dostupná pouze v prezidentském systému. Přivykli jsme určité míře napětí mezi premiérem (vládou) a prezidentem, vládní exekutivou a parlamentem (odvozujícím pro sebe z výsledků voleb vyšší legitimitu moci jak vůči vládě, tak vůči prezidentovi), což je v demokracii obvyklé. Díky demokratické politické kultuře tří hlavních aktérů, kteří jsou politiky i intelektuály, tato pnutí nepřerůstala v institucionální boj, jenž by nutně demokracii ohrozil, jak vidíme v některých zemích sousedních. Uznávané integrující autority prezidenta bude do budoucna nutně třeba, protože s postupujícím dozráváním politického systému moc exekutivy a "mandarinů" (tj. nejvyšších úředníků, kde politická a administrativní moc splývá) poroste a moc parlamentu, jakmile bude dotvořena nová legislativa, klesne. V prvním období transformace převládaly integrující hodnoty politické elity mravní, zosobňované Václavem Havlem. Po volbách 1992 byla naše politika integrována spíše hodnotami odbornosti, "výkonového vědění", zosobňovanými Václavem Klausem. Z reprezentace prvního období zůstal na scéně pouze hledající prezident. Nalezení identity role intelektuála Václava Havla s rolí prezidenta republiky otevírá pravděpodobně třetí etapu - etapu pozitivní konsensuální spolupráce jak trojúhelníku mocí (exekutivní, legislativní, prezidentské), tak dynamické rovnováhy výkonového vědění a etiky, rolí intelektuálů a politiků, která je nezbytná pro stabilitu a rozvoj naší demokracie. Vědomé Havlovo hledání role intelektuála v prostoru poskytnutém rolí prezidenta a naplnění role prezidenta v prostoru role intelektuála jej nejen nediskvalifikuje, ale naopak v obou rolích kvalifikuje v nejlepších demokratických tradicích. Neschopnost překonat rozpor intelektuálů a moci byla jednou z příčin pádu demokracie Výmarské republiky. Lekci Výmaru spatřuje Golo Mann právě v poučení, že svobodná inteligence musí spolupracovat a pomáhat, místo aby se posmívala. Někteří domácí, ale jak je vidět i zahraniční, intelektuálové, dnešní "Besserwisser" (vědí to lépe), však tuto osudovou lekci dosud nejsou schopni pochopit. 
news Ortman vystřídal Stiborovou v čele LB Ostrava (mot) - Programem Levého bloku jako volební, nikoli masové politické strany je úzká spolupráce s levicí. Po skončení 1. sjezdu strany to řekl jeho nově zvolený předseda Jaroslav Ortman. LB má dnes 2934 členů a 24 poslanců v parlamentu. Do příštích parlamentních voleb chystá LB celistvý program, jímž prý chce oslovit ne jednotlivé třídy, ale celou společnost. Ve volbách chce LB kandidovat společně se Stranou demokratické levice. Na sjezdu zazněl i požadavek na sloučení těchto subjektů. Ortman dále zopakoval, že strana odmítá placení školného a trvá na restituční tečce. Dosavadní předsedkyně strany Marie Stiborová se své kandidatury na předsednickou funkci vzdala s tím, že se vedle politiky chce věnovat i vědecké práci. 
news Kalvoda odmítá změnu "nutné obrany" Praha (mrk) - Předseda ODA Jan Kalvoda považuje za "velmi liché" návrhy KDS na změnu zákona o nutné obraně. Změna by podle KDS měla umožnit, aby se každý napadený občan mohl efektivněji bránit útočníkovi. "Je falešnou fikcí, že má dnes u nás útočník více práv než jeho oběť," tvrdí Kalvoda. Práva napadeného jsou prý naopak v ČR již celá desetiletí formulována velmi progresívně. Nejde tedy o chybu legislativy, ale o nízkou efektivitu státních institucí při vymáhání a garancích práv občanů. Za povážlivou označil Kalvoda v této souvislosti i průměrnou délku vazby v ČR (asi tři čtvrtě roku). Je to prý dokladem toho, jak justiční aparát není schopen plnit své úkoly. 
review Žena se prosadila mezi muži v mariáši Kosice - Vítězem mariášové olympiády v Kosicích na Královéhradecku se stal v sobotu Jiří Štefan z nedalekých Puchlovic. Mezi 112 soutěžícími byla i žena, Romana Beníšková z Prahy, která skončila devátá. Turnaj se hrál na čtyři kola o délce 45 minut. V každé čtvrtině začínají hráči s částkou deset korun a sehrají minimálně dvacet her. Zbylá částka se jim na konci kola zapíše. Poté, na základě vylosování, se mění místa u stolů. Zvítězí ten, kdo v celkovém součtu vyhraje nejvíce. 
news Výbuch u Grozného zabil 25 Rusů Groznyj/Mozdok - Přinejmenším 25 ruských vojáků přišlo o život, když v sobotu na jižním předměstí čečenské metropole Grozného vybuchla dosud blíže nespecifikovaná trhavina. Oznámilo to velení federálních vojsk v Čečensku sídlící v severoosetském Mozdoku. Londýnský list Observer včera informoval o "prvních prokázaných masových hrobech" v Grozném. Reportérka nedělníku sdělila, že v jednom hrobě bylo asi sto lidí, hlavně civilistů. "Někteří zřejmě zahynuli při výbuchu granátů, avšak jiní nevypadali, že by byli zranění," konstatovala. 
description Jednou z premiér na blížícím se autosalónu v Ženevě bude i představení Fiatu Barchetta. Sličný dvoumístný spider je evokací 50. let, která patřila právě těmto vozům. Auto pohání čtyřválcový motor o objemu 1743 ccm s výkonem 130 k. Maximální rychlost je 200 km/hod se zrychlením z 0 na 100 za 8.9 s. 
review Z nové ekonomické literatury René Klaus Grosjean: Jednáme v bance. Průvodce klienta službami banky (nakladatelství Management Press, 270 str.). Kniha německého bankovního odborníka ukazuje bankovním klientům, jak šetřit peníze, jak vystupovat při jednání v bance a jak se vyhnout zbytečným stresovým situacím. Rozebírá všechny obvyklé obchody mezi klientem a bankou a ukazuje, jak předcházet nedorozuměním a konfliktům. Vysvětluje a na příkladech dokumentuje kontakty klienta s bankou v peněžních jednáních od výběru banky přes nejrůznější situace v úvěrových depozitních, devizových, platebních a jiných vztazích. Kniha přináší množství důležitých informací o celé škále bankovních služeb ve vyspělé tržní ekonomice. Christof Schulte: Logistika (nakladatelství Victoria Publishing, 301 str.). Ojedinělé dílo německého autora zahrnuje celý proces hmotného a informačního toku od nákupu přes výrobní proces až po dodání výrobků k uživateli. Nevynechává tedy nic z toho, co za logistiku v různých podobách považujeme, a naopak vše zahrnuje v souvislostech, které vyplývají z procesu řízení fyzického pohybu materiálu, polotovarů a výrobků v celém procesu oběhu kapitálu. Autor je dlouholetý poradce v oblasti logistiky jednak u některých firem uváděných v knize, jednak u známé firmy Quelle. Proto je publikace, která se opírá o moderní teoretické poznatky, tak přitažlivá i pro praktiky. Nabízí možnosti řešení, přičemž reálně ukazuje i jejich meze. 
topic_interv zeptali jsme se JANA ŠTĚRBY, ředitele odboru bankovního dohledu SBČS Podle slov předsedy výkonného výboru Podnikatelské banky, a. s., Vladimíra Sajaše bude banka podnikat i po odebrání licence, které provedla bankovní rada SBČS před několika dny. Je tento přístup právně možný? Samozřejmě není. Pozastavení činnosti, tedy odebrání licence, znamená pro banku v tuto chvíli pouze možnost provádět například různé přípravné práce. Uzavírání smluv s klienty, poskytování úvěrů či jiná bankovní činnost je bez licence nemožná. 
news Holandsko nechce naši ocel PRAVDĚPODOBNĚ BUDOU ZOSTŘENY SANKCE NA ČS. VÝVOZ Holandská vláda požádala komisi ES, aby mohla zavést omezení dovozu oceli z Československa. Mělo by jít o aplikaci "ochranné doložky" z Asociační dohody, která byla použita komisí ES 14. srpna pro omezení exportu určitých ocelářských produktů z Československa do Německa, Francie a Itálie, na všechny další země ES. Holandská vláda tuto žádost zdůvodňuje rizikem, kdy objemy ocele, kterou čs. exportéři chtěli letos vyvézt do uvedených tří států, budou místo toho směrovány do ostatních zemí ES. Kdy přesně dojde k rozšíření sankcí na vývoz čs. oceli na všechny země ES a nejen do Německa, Francie a Itálie, je těžké odhadnout. Všeobecná aplikace ochranné doložky totiž vyžaduje souhlas od rady ministrů ES. Částečné omezení (na několik trhů a specifické druhy oceli) v srpnu bylo možné podle "urgentní procedury", která dává tuto možnost Komisi ES, byť rozhodnutí předchází konzultace s členskými zeměmi. Je překvapivé, že před rozhodnutím komise ES o omezení čs. exportu oceli do tří vybraných zemí to byla právě holandská vláda, která nejvíce protestovala oproti všeobecnému použití ochranné doložky. Změna postoje holandské vlády a náchylnost ostatních vlád ES k omezení dovozu oceli naznačují, že k rozhodnutí dojde ještě před koncem tohoto měsíce. 
review Narozeniny jako provokace Jinak než provokací se hra Jaroslava Duška Narozeniny, uvedená v neděli na stanici Vltava v režii Michala Pavlíka, nedá nazvat. Spotřebitelské fráze rodinného života soupeří s hravostí snu a fantazie. Rodiče si pletou, jak vypadá jejich syn, kterého už dávno nevnímají - přesto slaví jeho narozeniny. Ještě více je zmate návštěva smyšlených bytostí z éteru. Druhým plánem hry je totiž dialogizovaný text humorné prózy Rosti Volného, který obrací vše naruby. Inscenace je zábavná i smutná právě tím, jak se nám podobá. Pavel Landovský (poprvé jako rozhlasový herec) předvedl s chutí tatíka sobce, Nina Divíšková mu drsně jako jeho žena přihrává. Posluchač musí přistoupit na pozici, že vše je dovoleno. Potom se pobaví a také pochopí, že Narozeniny znázorňují ztrátu reálné komunikace (postavy se neobrážejí v zrcadle) a zabití citu kupou frází. Narozeniny postoupily do rozhlasové soutěže Prix Bohemia 1992. 
news Škodlivá vodka Praha - Zdraví škodlivou látku zjistila Česká zemědělská a potravinářská inspekce (ČZPI) u 25 procent vodky značky Stoličnaja zahraniční produkce. Byl vydán zákaz expedice a prodeje pro nevyhovující chuť a vůni. V pozastavené vodce se podařilo identifikovat stonásobně větší množství cizí složky - ftalátu dibutylnatého. 
news Překvapivé svědectví budapešťských videokazet "Řada policejních důstojníků z Budapešti se domnívá, že 'skalní' fanoušci Ferencvárosu zavdali více příčin k policejnímu zákroku v Bratislavě při fotbalovém zápase Slovan - Ferencváros, než to vyplývá z prohlášení očitých svědků v maďarském tisku. V policejních kruzích se uvádí, že maďarští kameramani natočili videokazetu, na níž je i transparent o rozměru dvakrát čtyři metry s nápisem 'Hnusný Slovan' s velikými hákovými kříži" - napsal maďarský list NÉPSZABADSÁG. S odvoláním na policejní kruhy deník uvádí, že při promítání zmíněné "nesestřižené videokazety je vidět maďarské mladíky, skandující iredentistická hesla". Podle nezávislého odborníka, který nechce být jmenován, slovenští policisté "zřejmě na vyšší příkaz se předem připravili na rozbití tábora Ferencvárosu, ale některé jednotlivce z řad maďarských návštěvníků zbytečně provokovali, neboť oni sami dali dostatek záminek k jinak nepochybně brutálnímu a nelidskému zákroku". 
sport Citroen stále vede Pondělní 416 km dlouhou etapu Rallye Paříž - Moskva - Peking ze Shanshanu do Hami vyhrály dva vozy Mitsubishi Pajero (1. Saby, 2. Weber), spokojenost však panovala spíše v týmu Citroen. Vedoucí jezdec Lartique byl v etapě čtvrtý jen 7:54 min. za Sabym, a pojistil si tak pozici na čele celkové klasifikace. Navíc jeho největší soupeř Japonec Shinozuka (Mitsubishi Pajero) zůstal stát 18 km před cílem rychlostní zkoušky s porouchaným alternátorem, při opravě ztratil více než hodinu a celkově klesl až na 4. místo. Před druhým Weberem má nyní Lartique solidní náskok 1:21:47 h, před třetím Sabym dokonce 1:42:53 h. Mezi motocyklisty byl v pondělní etapě nejrychlejší Magnaldi, celkově i nadále vede Peterhansel o 9:28 min. před Magnaldim (oba Yamaha XTZ 850). V kategorii kamiónů se včera prosadily italské stroje Perlini (1. Houssat, 2. Perlini), Loprais s Tatrou 815 4x4 byl v etapě třetí s odstupem 29:31 min. za vítězem, Kahánek s třínápravovou T 815 byl šestý ( -51:45 min.). V úterý čeká soutěžící náročná 760 km dlouhá etapa s rychlostní zkouškou (545 km) v poušti Gobi. Pořadí kamiónů v Hami: Perlini (It./Perlini) 50:28:48 h, 2. Loprais (ČSFR/Tatra) -1:56:57 h, 3. Marčenkov (Rus./Kamaz) -2:04:50 h, 4. Kahánek (ČSFR/Tatra) -8:43:41 h, 5. Houssat (Fr./Perlini) -10:15:49 h. 
sport V Austrálii stále Auriol Po 3. etapě (31 z 35 rychlostních zkoušek) Australské rallye vede stále dvojice Auriol - Occelli (Fr.) 4:26:39 h, 2. Kankkunen - Piironen (Fin./ všichni Lancia Delta) -2:39 min, 3. Sainz - Moya (Šp. - Toyota Celica) -2:49. 
news Klausův názor na krizi měn Praha - Poslední týdny prokázaly velké zpochybnění, zda si evropské národy přejí maastrichtské dohody - řekl včera po svém návratu z USA český premiér Václav Klaus. Jak sdělil, celá měnová krize, která v poslední době v ES nastala, je signálem toho, že násilný pokus o vytvoření jedné měny nemůže mít v nejbližší budoucnosti sebemenší šanci na úspěch, protože ekonomická situace v jednotlivých zemích ES je značně rozdílná. Nedělní referendum ve Francii podle jeho názoru se svým absurdním těsným výsledkem podporujícím "Maastricht" to v podstatě potvrdilo. Podle jeho slov také naznačilo spornost rozhodování o takové otázce v referendu. 
news Policie zajistila munici ORGANIZOVANÁ BANDA "VYDĚLALA" DESET MILIÓNŮ KORUN Cheb (bar) - Rozsáhlou organizovanou trestnou činnost s prodeji kradených aut, vloupáním do bytů, chat, chalup a obchodů odhalili západočeští kriminalisté. Jak nás včera informovala podporučík I. Brunová z plzeňské policie, banda 22 pachatelů má na svědomí téměř sto trestných činů s celkovou škodou asi 10 miliónů Kčs. Zloději kradli automobily a prostřednictvím šesti stálých překupníků je prodávali do autobazarů (například v Karlových Varech), dvě vozidla dokonce vyvezli a prodali v SRN. Technické průkazy a osvědčení o technickém stavu vozidla včetně razítek falšovali tak dokonale, že padělky poznal jen odborník. V západních, středních a severních Čechách se navíc vloupali do chat, chalup a obchodů a v Praze vykradli obchod s elektronikou. Banda je navíc podezřelá z vraždy v zahraničí. Při zatýkání policisté zajistili tři granáty, dvě pistole a ukradený služební průkaz policie. Vůdce bandy, který utekl z nápravněvýchovného ústavu, chodil stále ozbrojen. Speciální tým kriminalistů a vyšetřovatelů by měl případ uzavřít koncem října. 
description Elektromobily na trhu Zlín (do) - Prvním prodejcem československých elektromobilů se stal zlínský autosalón Samohýl Motor. Od včerejška tu zákazníci mohou koupit akumulátorem poháněnou Škodu Favorit 135 LS - Elektro a Škodu Pickup 135 LS Elektro. Oba vozy jsou stejně drahé jako stejné typy škodovek s běžnými spalovacími motory a jsou výsledkem společného vývojového programu a. s. Škoda Mladá Boleslav a a. s. Škoda Plzeň, závod Ejpovice. Dojezd elektromobilů na jedno nabití akumulátorů je 60 až 80 km. 
news Iniciativa ODS v parlamentu Praha (ben) - "ODS se s navrženým programem zřejmě nespokojí a bude požadovat projednávání i dalších předloh zákonů," uvedl první místopředseda parlamentu Filip Šedivý (ODS), když po skončení včerejšího zasedání předsednictva FS hovořil o programu dnes zahajované schůze sněmoven. Jak dále F. Šedivý řekl, ODS bude prosazovat projednání návrhu zákona o způsobu zániku ČSFR, nového rozdělení kompetencí mezi federaci a republiky a dalších navazujících předloh. Tyto předlohy totiž předsednictva SN a SL na program nezařadila. O jejich zařazení rozhodnou sněmovny hlasováním. Místopředseda vlády Milan Čič (HZDS) uvedl, že vláda předloží parlamentu zákon o dělení majetku do dvou týdnů. 
caption MLADÁ SARAJEVSKÁ DÍVKA pláče nad spouští, kterou v jejím bytě způsobil minometný granát během ostřelování bosenské metropole 
description Hrůzné svědectví o Japoncích FILIPÍNSKÝ VOJÁK O KANIBALISMU Manila - Bývalý filipínský voják, penzionovaný kapitán Alejandro Sale, včera v listu Philippine Star vypověděl, že na začátku roku 1947, dva roky po ukončení druhé světové války, nalezl na ostrově Mindanao důkazy o kanibalismu japonských vojáků. Uvedl, že při útocích proti zbylým japonským vojákům objevil v jednom japonském táboře nedaleko základny Mount Kitanland zbytky pečeného lidského masa. "Viděl jsem v kotlíku pečené ženské stehno, otevřenou lebku a dušenou lidskou krev," citoval list Saleho. Obyvatelé této oblasti vyzývají filipínskou vládu, aby požádala Japonsko o kompenzaci za spáchané zločiny. Japonské síly se na Filipínách vzdaly v roce 1945, těsně předtím, než Tokio kapitulovalo. Některé jednotky se však odmítly vzdát a strávily léta v odlehlých džunglích. Poslední japonský "zbloudilec" se vzdal na začátku 70. let. 
other SPORTOVEC MĚSÍCE Manon Rheaumeová SPORTOVEC MĚSÍCE 
news Přerušená jednání o oceli OMEZENÍ NAŠEHO VÝVOZU ZATÍM TRVÁ Zvláštní zasedání společného výboru ČSFR - ES bylo včera přerušeno, aniž účastníci dospěli ke shodě. ČSFR požaduje odstranění sankcí, které postihly vývoz československé oceli do Německa, Francie a Itálie. "Naše delegace přednesla poměrně rozhodným způsobem názor, že opatření jsou vzhledem ke skutečné situaci příliš radikální," prohlásil ředitel odboru mnohostranné obchodní politiky ministerstva zahraničního obchodu Miroslav Somol a pokračoval: "Zdůraznil jsem, že jsme očekávali velkorysost a větší pochopení; mnohé důvody, kterých se komise ES dovolává, jsou přitom nedoloženy nebo jde jen o okrajové záležitosti." Podle ředitele Somola opatření působí dojmem, jako by za všechny potíže západoevropských hutí mohla ČSFR. Představitelé Společenství prohlásili, že jsme se stali největším vývozcem oceli do ES. Delegace ES zároveň dala najevo, že nemá mandát k tomu, aby v Praze cokoli dohodla. Nejednalo se ani o obavách, že po ztrátě německého odbytiště vyvezeme ocel do menších zemí ES. Výbor se znovu sejde asi za tři týdny, až se s našimi argumenty seznámí komise ES v Bruselu i jednotlivé členské země. "Už přijatá předběžná omezení zůstávají v platnosti. Konečné rozhodnutí může spočívat v potvrzení sankcí, ale doufáme, že dojde ke změně - aspoň ke zvýšení kvót," uvedl ředitel Somol. 
review Polistopadový psychopat Mohl to být klasický psychologický thriller na téma člověk v ohrožení - konkrétně se inženýr Norbert (Svatopluk Skopal) obával nákazy AIDS. Jenže inscenaci NOSITEL NEŠTĚSTÍ, jejíž premiéru uvedl včera program ČTV, vytvořili scenárista Rudolf Ráž a režisér Jaroslav Dudek "dnes a tady", a tudíž se do jedné - jinak zajímavé - lidské studie "muselo" vejít kdeco. Namátkou listopadové zvonění, Lidové milice a seznamy, trochu černoty v zahraničním obchodě, na druhé straně zase něco rodinných zázemí s motivy dětí nemanželských, zmatených po rozvodu i marně očekávaných - a nakonec i mříže psychiatrické léčebny, protože jinak už se s hysterickým hrdinou opravdu naložit nedalo. V čistším, třeba i groteskním žánru ano - ale uvěřte potenciálně přirozeným reakcím ve chvíli, kdy mstitel bičuje nadřízeného, jeho roztleskanou tchyni vysazuje na skříň a v jasné chvilce moralisticky prohlašuje "tohle z nás udělali". Pokud měl ovšem tímhle výrokem na mysli i tvůrce s jejich věčnými politizujícími odkazy, paradoxně nezbývá než s lítostí souhlasit. 
news Další cizorodou látku, tentokrát fenolický antioxidant BHT, objevili včera odborníci v závadné vodce Stoličnaja. Nepoživatelná vodka se objevila na tuzemském trhu v minulých týdnech. 
other kursovní lístek 
sport Loprais stále druhý Ve včerejší 640 km dlouhé etapě Rallye Paříž - Peking s cílem v Yinchuanu si výborně vedl Loprais s dvounápravovou Tatrou 815: v písečných dunách zajel třetí nejlepší čas, jen o 4:30, resp. 3:12 min. za oběma vozy Perlini (1. Houssat, 2. Perlini) a v celkové klasifikaci kamiónů si upevnil druhou pozici za vedoucím Italem Perlinim. Lopraisův největší soupeř, Rus Marčenkov (Kamaz), byl v etapě osmý, o 32:53 min. za naším jezdcem. Kahánek s třínápravovou Tatrou 815 obsadil 9. příčku ( -38:32 min.) a na jeho celkové čtvrté místo se tlačí vítěz včerejší rychlostní zkoušky Houssat. Pořadí aut a motocyklů se nezměnilo, nadále vedou Lartigue (Citroen) a Peterhansel (Yamaha). 
letter z dopisů čtenářů Jeden z atletů, nominovaných na paralympiádu do Barcelony, vrhač Pavel Volf z Fryčovic, se odmítl podrobit mimosoutěžnímu odběru pro antidopingovou kontrolu, do Barcelony neodletěl a nyní mu hrozí trest zastavení činnosti na dva roky. Pavel Volf nám napsal obsáhlý dopis, ze kterého vyjímáme: "Na čtvrtek 27. 8. jsem byl předvolán telegramem k mimosoutěžní kontrole, kterou měl provést MUDr. Chlumský z Ústavu sportovní medicíny. Shodou okolností jsem kvůli poruše auta nestihl odjezd vlaku. Telefonicky jsem se omluvil. Během odpoledne mě volala MUDr. Šinkýřová ze stejného ústavu, abych se k odběru dostavil během pátku, tedy druhý den, což jsem jí nezaručil s ohledem na 'pochodující' nervy. Měl jsem totiž navíc problémy se zajištěním dcer po dobu mé nepřítomnosti. Později mě volal i vedoucí výpravy pan Křeček, abych se k pátečnímu odletu do Barcelony dostavil, že se to nějak vyřeší. Ráno na letišti jsem ale byl seznámen s rozhodnutím, že moje letenka je stornována, že se musím odebrat k antidopingovému odběru a že bych mohl za výpravou odletět 1. září. Po odbavení celé výpravy jsem odjel k MUDr. Chlumskému. Pro mne bylo nejdůležitější zjištění, že prý odběr bylo možno uskutečnit i na letišti. Dále jsem se dozvěděl, že šlo o mimosoutěžní odběr, který neměl souvislost s paralympiádou, a že výsledky budou známy až za 14 dní. To ovšem znamenalo, že zkouška byla, pokud bych byl opravdu 'nasypaný' (nadopovaný, pozn. aut.), zbytečná, protože závodit jsem měl 4. a 6. září. Okamžitě jsem to telefonoval sekretářce našeho svazu Šlégrové. Ta reagovala odpovědí, že má zakázáno mi vydat letenku. To už mi 'odpochodovaly' nervy a prohlásil jsem vše za zbytečnou komedii. S doktorem jsem sepsal protokol o odmítnutí antidopingové zkoušky pro nesmyslnost odběru. Na svazu jsem poté odevzdal nafasované vybavení člena olympijské výpravy a vrátil se k rodině.Všechny skutečnosti vedly možná ke zkratovému jednání, ale jsem přesvědčen, že ke správnému. Odmítl jsem být pasívním účastníkem komedie na svůj účet. Teď na sobě nechci nechat špínu. Proto vás zvu jako nestranné pozorovatele k případnému projednávání celého případu." Potud Pavel Volf. Podotkněme, že tzv. kontrolní odběry (tajné) před velkými sportovními událostmi, aby se zamezilo případnému pozitivnímu nálezu během závodu, se už dávno dělat nesmějí, naopak mimosoutěžní odběry ano, a to se všemi případnými negativními důsledky. 
description Datum zániku FBIS závisí na Slovensku "Nevíme, zda slovenská strana stále trvá na tom, aby Federální informační služba zanikla 30. září 1992," řekl nám předseda výboru pro právní ochranu a bezpečnost ČNR Vladimír Šuman (ODA). Podle jeho slov musí však Česká republika počítat i s touto možností. Česká národní rada proto přijme zákon o vzniku Bezpečnostní informační služby České republiky (BIS ČR) ještě před koncem tohoto měsíce, pravděpodobně na svém mimořádném zasedání. Zákon o vzniku BIS ČR nemohl být podle slov Vladimíra Šumana zařazen na plenární schůzi ČNR tento týden zejména proto, že se ústavněprávní výbor neshodl na tom, zda má být česká kontrarozvědka podřízena vládě, nebo parlamentu. Uvedl rovněž, že zřízení tajných služeb je podle stávajícího kompetenčního zákona pouze v pravomoci federace. ČNR proto pravděpodobně zákon o vzniku FBIS přijme v září, ale jeho účinnost pozdrží do 1. října 1992, kdy by mělo Federální shromáždění delegovat tuto pravomoc na republiky. Dělení FBIS podle Vladimíra Šumana probíhá korektně. Zaměstnanci přecházejí do české či slovenské části v poměru 2:1 a tzv. poznatkové fondy se předávají té republice, která je vytvořila. Na naši otázku, zda se do BIS ČR začlení Služba na ochranu ekonomických zájmů ČR, která od roku 1991 pracuje při českém ministerstvu vnitra, Vladimír Šuman odpověděl, že se o tom zatím neuvažuje. "Zákon o vzniku BIS ČR je podle mého názoru provizorní norma. Tyto otázky by měl v průběhu příštího roku vyřešit nový zákon o tajných službách," dodal. Člen výboru pro právní ochranu a bezpečnost ČNR Oldřich Váca (ODS) k návrhu zákona o vzniku BIS ČR poznamenal, že je nutné jej urychleně přijmout především z toho důvodu, aby po případném zániku FBIS k 30. 9. 1992 existoval právní nástupce této tajné služby. Podle jeho názoru slovenská strana stále usiluje o to, aby čs. kontrarozvědka 30. září tohoto roku zanikla. Na náš dotaz, jak bude provedena delimitace dalších čs. tajných služeb, jako jsou Ústav pro zahraniční styky a informace při FMV a vojenská rozvědka, Oldřich Váca odpověděl, že se jedná o velmi delikátní záležitost. "Jsou to malé skupiny lidí, jimž asi nelze nařídit, aby pracovali právě pro jednu nebo druhou republiku. Je možné rozdělit majetek a finanční prostředky, ale pracovníky asi sotva," konstatoval. Nejlepší by podle jeho názoru bylo, aby si jedna z republik začala budovat své tajné služby včetně BIS zcela znovu. V této souvislosti naznačil, že čs. tajné služby přejdou převážně do pravomoci ČR a že všechny české tajné služby novým zákonem spojí v jednu instituci. Federální ministr vnitra Petr Čermák, jemuž Ústav pro zahraniční styky a informace přímo podléhá, nám sdělil, že tato služba nyní neprovádí žádnou rozvědnou činnost. O způsobu její delimitace rozhodne podle jeho slov příslušná komise do jednoho měsíce. 
news SDL klade podmínky Praha (ben) - Částečně či úplně vyšachovat FS z řešení státoprávních otázek a přesunout je do národních rad se podle činitelů poslaneckého klubu SDL snaží ODS a HZDS. K vládnímu návrhu zákona o způsobu zániku federace včera poslanec Michal Benčík uvedl, že jde o politickou dohodu vtělenou do právní podoby s mnoha legislativními i věcnými nedostatky. Poslanci SDL jsou však ochotni po dopracování tento zákon podpořit. Podmínkou ovšem je, aby jeho projednání předcházela novelizace zákona o referendu, zákon o dělení majetku a zásady dalšího soužití obou republik. Místopředseda FS Jozef Stank ocenil krok české vlády, která vyzvala ke schůzce kabinet Vladimíra Mečiara a má mj. připraven koncept celní unie. 
letter z dopisů čtenářů V této rubrice citujeme i z dopisů, k nimž má redakce výhrady, i z těch, které obsahují diskutabilní tvrzení. Porozpadové zkratkosloví ... V příspěvku Pavla Kaliny (MF DNES 18. 9.) je navrhován název pro nově vznikající státní útvar Čech, Moravy a Slezska jako Středoevropská republika. Rád bych upozornil na možné úskalí při zkratkách uvedeného názvu. Při zkratce SR by docházelo k záměně eventuální zkratky Slovenská republika a zkratka SER je zjevně nepřijatelná. Pavel Vonka, Praha 3 ... jménem Středoevropská republika by se snad vyřešil i problém se státní vlajkou - ve středu červenobíle půleného vlajkového pole modrý bod, symbolizující střed Evropy (nemusel by mít bezpodmínečně podobu pupku). A další výhoda - stane-li se Středoevropská republika (SER) členem NATO, bude její zkratka jasně vypovídat o tom, co si značná většina obyvatel sužovaná denními starostmi a nesčetnými lapáliemi občas myslí o státoprávním uspořádání. Bude totiž znít SER NATO! (Pardon!) B. D. Olomouc ... V přídavném jménu "český" se vyskytují dvě písmena, mající možná dominantní význam, a to "č" a "s". Doporučuji proto, aby budoucí mezinárodní poznávací značka na českých dopravních prostředcích zůstala stejná jako dnešní, tj. CS. Tohoto způsobu značení podle příslušného domácího jazyka používá celá řada dalších států, např. Brazílie (BR), Dánsko (DK), Mexiko (MEX), Polsko (PL)... Všeobecně známé a rozšířené zkratky jako ČSD, ČSAD, ČSA apod. by se mohly používat dále. V případě, že by se tyto zkratky měnily, znamená to vydávání nových tiskopisů, firemních listin, masové přemalovávání značek na dopravních prostředcích atd. Máme na to potřebné množství peněz a není jich zapotřebí daleko více někde jinde? V uveřejněném návrhu ústavního zákona o způsobu zániku ČSFR se hovoří o západní části doposud společného státu jako o České republice. Má to své opodstatnění, protože naprostá většina zde žijících občanů hovoří česky, a to jak v Čechách, tak na Moravě a ve Slezsku. Měl by se proto nový budoucí státní útvar jednoduše jmenovat Česká republika a neměl by se věnovat čas ani prostor nesmyslným diskusím o nějakém jiném názvu tohoto státu, jak si to představují někteří novodobí a horliví "národní buditelé". I když někteří z nich žijí v Čechách, jiní na Moravě a další ve Slezsku, přece jen hovoří a píší česky. Tak proč by se měly vymýšlet krkolomné názvy budoucího státu, ve kterém se převážně mluví a bude mluvit česky? ing. Miloslav Hrkal, Tábor 
description Stane se summit Izraele a Sýrie klíčem k míru v celé oblasti? komentáře Stane se summit Izraele a Sýrie klíčem k míru v celé oblasti? JÁDREM ROZPORŮ JSOU VŠAK GOLANY "Mezi Rabinem a Šamirem je asi takový rozdíl jako mezi pepsi colou a coca colou," tvrdil Jásir Arafat před letošními volbami v Izraeli. Chtěl-li tím říci, že Jicchak Rabin coby premiér nijak neuspíší mírový proces na Blízkém východě, pasoval se místo toho na krále omylů. Rabin začal od počátku vehementně prosazovat své mírové návrhy. Tento týden je pak korunoval prohlášením o přípravě izraelsko-syrského summitu. Jestliže schůzka v Camp Davidu a následný izraelsko-egyptský mír přišel zjevně o deset let dříve, a to ještě jen kvůli silnému tlaku Američanů, pro summit mezi Izraelem a Sýrií by mohla být nyní ideální doba. USA udělaly v celém mírovém procesu rozhodující krok, když dostrkaly země Blízkého východu k prvnímu společnému jednání v Madridu. Pak byla řada na Izraeli a Rabin také po několika měsících stagnace jednání znovu odbrzdil. Dnes stojí zúčastněné státy před historickým mezníkem, v pořadí třetím. Jakákoli dohoda mezi Sýrií a Izraelem je klíčová pro další vývoj v oblasti. Vrcholná schůzka mezi Damaškem a Tel Avivem, pokud k ní skutečně dojde, přitom nemůže zkrachovat. Jestliže se Rabin s Asadem rozhodnou jednat, učiní tak s vědomím, že budou muset dospět k minimálním výsledkům. Jádro vztahů mezi oběma zeměmi spočívá ve sporu o Golany, které Izrael obsadil během války v roce 1974. Izrael je v této souvislosti zatím zjevně ve výhodě. Premiér Rabin vyslal syrskému prezidentovi daleko více vstřícných signálů, než je tomu opačně. Dal najevo, že jeho manévrovací prostor leží od vybudování demilitarizované zóny na Golanách až po částečné teritoriální ústupky, za což také sklidil náležitou kritiku radikální části izraelské populace. Háfize Asada nepopulární oznámení o ústupcích teprve čeká. Už pouhá série prohlášení na toto téma z obou stran však vede k dalšímu vzájemnému odtabuizování. Proskakující zprávy o chystaném summitu ještě nemusí znamenat, že je setkání Rabina s Asadem na spadnutí. Připravují nicméně alespoň vhodnou atmosféru a signalizují, že taková schůzka už není utopií. 
news Žádné plány na "mini-Evropu" Bonn - Mluvčí německého kancléře Helmuta Kohla včera popřel zprávy, že Helmut Kohl a francouzský prezident Francois Mitterrand během svého úterního setkání plánovali vytvoření tzv. mini-Evropy, která by měla nahradit Evropskou unii, jejíž vznik předpokládá maastrichtská smlouva. Mluvčí Dieter Vogel označil tuto informaci zveřejněnou v listu Die Welt za smyšlenou a neopodstatněnou. Předtím tuto zprávu rovněž popřel nejmenovaný německý činitel. Die Welt s odvoláním na spolehlivé zdroje v Bruselu napsal, že během svého úterního setkání v Paříži se Kohl a Mitterrand rozhodli prosazovat integraci Německa, Francie a států Beneluxu (Nizozemsko, Belgie a Lucembursko). Důvodem tohoto postupu je podle listu opozice vůči maastrichtské smlouvě v Dánsku a Británii. "Francie, Německo a státy Beneluxu by jako ekonomicky silné jádro Evropského společenství měly podle tohoto plánu dokončit monetární a politickou unii do roku 1997. Další státy by měly příležitost vstoupit do tohoto společenství, jakmile se na to budou cítit," napsal deník. 
description Nepřijímání nových členů OSN zpochybní princip univerzality Vyloučení bývalé Jugoslávie z Organizace spojených národů (OSN) je ospravedlňováno tím, že Bělehrad již nereprezentuje stát, který zanikl. Ale záměr Británie a USA vetovat nové žádosti o členství v OSN, dokud se Bělehrad nepodřídí rezolucím Spojených národů, vyžaduje pečlivější úvahu. Jediným problémem není to, do jaké míry může dodržování rezolucí záviset na jugoslávském premiéru Milanu Paničovi. Odmítání přijetí nových členů také zpochybňuje princip univerzality, který byl lehce odhozen stranou. Předtím byl tento princip porušen v jediném případě - Jihoafrické republiky, a to pro řadu důvodů. Všechny ostatní nástupnické státy po bývalé Jugoslávii za členy OSN přijaty byly s výjimkou Makedonie, která přijetí naléhavě potřebuje. Jediným přijatelným politickým plánem na řešení krize je návrh bosenského prezidenta Aliji Izetbegoviče, aby suverenitu Bosny uznaly státy Evropského společenství. Bylo by možné uvažovat o federální Bosně s poloautonomními oblastmi, která by mohla být pod nějakou formou správy Spojených národů. Prezident Izetbegovič připustil, že tento návrh může být nyní utopií. Ale je to stále minimum, které by mělo mezinárodní společenství podpořit, pokud se ovšem již nerozhodlo zanechat Bosnu napospas zimě a Srbům. 
news Ruml: Běžný hraniční režim se SR po 20. červenci Praha (km, čtk) - Běžný pohraniční režim na hranici se Slovenskem zavede Česká republika po 20. červenci. Ministr vnitra Jan Ruml včera řekl, že připravená opatření na hranici začnou platit, ať už se politické reprezentace dohodnou nebo nedohodnou. Ruml uvedl, že po celé délce hranice bude hlídkovat pohraniční policie, posílená 290 vojáky základní služby beze zbraně. Cizinecká policie na hraničních přechodech bude sledovat pohyb cizinců z třetích zemí a nežádoucí osoby. Rovněž bude hlídat, zda jsou příchozí vybaveni platnými vízy a zda splňují podmínky pro vstup na naše území, řekl Ruml. Česko-slovenská rozhraničovací komise, která jednala v Praze, včera podpořila návrh, který předpokládá přeložení nynějšího průběhu administrativní hranice do osy regulovaného toku Moravy. Předseda české delegace v komisi Jiří Pešek uvedl, že obě strany by tak měly rovnocenný přístup k vodě. Podle současné administrativní hranice protéká Morava střídavě Českou republikou i Slovenskem. Zástupkyně předsedy slovenské delegace v komisi Ivica Brestovanská nám řekla, že dosavadní hranice by se měla zkrátit na 230 až 250 kilometrů. Komise uvažuje až o 16 možnostech změny průběhu hranice. 
description Nemocnice Milosrdných bratří začíná hospodařit samostatně Brno (kar) - Nemocnice Milosrdných bratří má od počátku tohoto měsíce právní subjektivitu. Dosud nemocnice fungovala jako součást Sdružení zdravotnických zařízení I. Do jeho rozpočtu přispívala 54 procenty, ačkoliv zde pracovala pouze třetina zaměstnanců sdružení. Řád Milosrdných bratří, který o osamostatnění nemocnice usiluje už přes rok, očekává, že se mu nyní vrátí většina budov nemocničního komplexu. Z restituce je však například vyňata Léčebna pro dlouhodobě nemocné, která byla ke starým budovám nemocnice přistavěna v osmdesátých letech. Léčebna dlouhodobě nemocných a zbytek areálu jsou financovány z různých zdrojů. Provoz léčebny hradí město, partnerem nemocnice je zdravotní pojišťovna. Oběma zařízením s celkovou kapacitou 490 lůžek přispívá církevní Nadace J. Dobrovského, podporovaná Milosrdnými bratry z Rakouska a Bavorska. Z konta nadace byly už investovány tři miliony na koupi lékařských přístrojů. Podle provinciála Milosrdných bratří Stanislava Fialy bude nemocnice spravovaná řádem nadále sloužit městu. Bratři chtějí v duchu tradiční úrovně svých zařízení po převzetí nemocnice zlepšit ošetřovatelskou péči a odbornost personálu, nemíní však současné zaměstnance nemocnice propouštět. Řád dosud čeká na restituci všech sedmi nemocnic, které má na území České republiky. 
other kursovní lístek platný od 9. 7. 1993 DEVIZY VALUTY země kód nákup prodej střed nákup prodej střed ČR XCU - - 34.15 Sk (z kurs. lístku NBS) 
news Forint devalvoval o tři procenta Budapešť - Devalvaci forintu o tři procenta vůči západním měnám včera oznámila Maďarská národní banka. Její předseda Ákos Péter Bod odůvodnil devalvaci velkým poklesem maďarského exportu za prvních šest měsíců letošního roku a deficitem zhruba 1.5 mld. USD. Letos je to již čtvrtá devalvace maďarské měny. 
comment Chapadla stranické chobotnice Premiér Klaus včera na tiskové konferenci potvrdil, že předloží svému kabinetu návrh na odvolání vedoucího Úřadu vlády Jiřího Kováře. Bude tedy respektovat písemné usnesení výkonné rady ODS, která minulý týden vyjádřila nesouhlas s dalším setrváním JUDr. Kováře ve funkci a doporučila premiérovi odvolání jeho vládního úředníka. Chapadla stranické chobotnice tak nakonec dosáhla do končin, kam se jim normálně plazit nepřísluší. Lze respektovat, že v podstatné části výkonné rady přetrvává nechuť k bývalému místopředsedovi ODS Jiřímu Kovářovi, který nebyl na podzimním kongresu potvrzen ve své stranické funkci pro podezření z rozesílání anonymů na předsedu poslaneckého klubu Jiřího Honajzra. Je zcela vnitřní věcí ODS, že někteří její představitelé necítí potřebu korigovat svou nechuť k nezdravě ambicióznímu mladíkovi ani poté, co smírčí komise ODS neshledala žádné důkazy, které by potvrdily nedovolenou manipulaci s lustračními materiály ze strany Jiřího Kováře. Nad čím však nutno stanout v údivu, že nejvyšší politický orgán ODS neváhal písemným usnesením přitlačit ke zdi Václava Klause, aby provedl změnu mezi vládními spolupracovníky, za něž politickou zodpovědnost nese pouze premiér, a to nikoliv jen před svou stranou, ale hlavně před parlamentem. Přitom jediným důvodem, který uváděli místopředseda Vlach a další odvolávači, byla "politická neúnosnost" setrvání šéfa vládního úřadu ve funkci. Pro Václava Klause jistě není sedmadvacetiletý Kovář tak významnou figurou, aby kvůli němu svedl boj s vlastní stranou. Jestli tlakům na jeho odvolání několik měsíců odolával, pak asi hlavně proto, že chránil své premiérské hájemství. Nyní však byly dveře prolomeny. S jídlem roste chuť a z "politické neúnosnosti" by mohl být obviněn i některý ministr ODS. Již dnes kdosi šíří fámy o možném odvolání Jiřího Rumla či Jindřicha Vodičky. A tak se možná Václav Klaus nevyhne tomu, že nakonec bude muset klepnout přes zvlášť nenechavá chapadla vlastní stranu. 
review Hostiny imaginace a humoru "Jazyk byl dán člověku proto, aby jej užíval surrealisticky," napsal kdysi André Breton. Pavel Řezníček, který nyní vydal v nakladatelství Pragma další ze svých románů, ZVÍŘATA, vzal jeho tvrzení za své. Tak jako jsou jeho básně vlastně malými povídkami, jsou jeho romány "rozepsanou" básní. Spíš než fantaskní prózou jeví se jako většina surrealistické prózy zobecněním utopie. Na pozadí v podstatě banálního příběhu rozehrává Řezníček s nenasytnou chutí hraničící až s obžerstvím hostiny imaginace a humoru, které však zdaleka nejsou samoúčelné. Prokazuje v nich důvěrnou znalost světa i dnes stále vzácnější smysl pro skutečnost: "Každá kalhota mu připomněla, kde v ní kdy byl. Bylo to čichové album...zažil toho ve svých kalhotách opravdu hodně." Jeho humor stejně jako básnické obrazy je absurdní i smyslově názorný. Nevynalézá iracionální objekty jenom pro jejich snovost a magii obraznosti. Spíš než opojením slastí jsou výrazem znechucení a katastrofou rozumu; jakkoli nemožné, jsou současně až podezřele skutečné. Řezníčkův nezaměnitelně agresivní styl je vzácným příkladem toho, že nejen v automatickém, ale i ve vědomém psaní proudí básnické fluidum schopné fascinovat. Agresivní jsou i erotické pasáže a obcování nešťastné učitelky s lesbickou kozou či masturbace talířů patří k nejsilnějším pasážím Zvířat. Autorův třetí román si nedělá nároky na "konečnou" pravdu o světě. Končí jako většina němých grotesek, aby se scéna vyčistila a vše mohlo začít znovu. 
news Strážníci se včera v centru Prahy v ulici Na příkopě zaměřili na řidiče vozů taxislužby. Ti totiž na stanovišti porušují dopravní předpisy a parkují kolmo k chodníku i přes to, že byli několikrát napomenuti. Takové stání je pro ně výhodnější, protože tak mohou svým "vyvoleným kolegům" držet místa na "štaflu". Za špatné stání strážníci účtovali blokovou pokutu až 500 korun. Kromě toho se však zaměřili i na kontrolu dodržování podmínek pro provozování taxislužby, které předepisuje koncesní listina. (nak) FOTO: MAFA - MICHAL RŮŽIČKA 
other sazka - sportka SÁZKA 5 ZE 40: 9, 11, 23, 36, 40, dodatkové číslo: 1. 
collection fotbal Boca Juniors - Sao Paulo 1:0. První utkání o Zlatý pohár v Buenos Aires. Za týden je odveta v Sao Paulu a celkový vítěz postoupí do finále. Druhou dvojici tvoří brazilské kluby Mineiro a Cruzeiro. O Zlatý pohár se střetávají vítězové čtyř jihoamerických soutěží - Poháru osvoboditelů, Superpoháru, Masters a Poháru CONMEBOL. Pelého pohár reprezentantů nad 35 let: Německo - Argentina 5:2 (2:1). Němci postoupili do semifinále, kde se střetnou v Terstu s Itálií. 
sport Naše koně pojedou do Darmstadtu Praha (vit) - Na MS v moderním pětiboji, které se koná ve dnech 6. -8 . srpna v Darmstadtu, se bude závodit na českých koních. Tuto transakci zařídil předseda TJ Ados Praha Aleš Hájek, který nám řekl: "Němci mají buďto špičkové jezdecké koně, nebo koně podprůměrné. Výkonnostní střed jim chybí. Proto jsme od nich dostali nabídku my." Do Německa pošleme celkem 24 koní z Dolních Chaber, Poděbrad, Osíku u Litomyšle a z Písku. Němci platí přepravu ( 20000 Kč za kamión), pobytové náklady a doprovodný personál, navíc 1900 Kč za absolvování jednoho parkúru. Každý kůň pojede v průměru čtyřikrát až šestkrát, majitelé si tedy dohromady přijdou přibližně na čtvrt milionu korun. 
news Našel houby, ztratil forda Nový Bor (ouš) - Podnikatel z Kladenska si vyjel firemním fordem na houby do lesa za Nový Bor. Začal hledat časně ráno, a když se zhruba po třech hodinách vrátil na místo, kde zaparkoval vozidlo za 1.5 milionu korun, nenašel nic. 
description Policie prověřila řidiče taxislužby Praha (nak) - Na řidiče vozů taxislužby se včera v centru hlavního města zaměřili městští strážníci. O kontrole taxikářů rozhodla radnice poté, co chování řidičů taxíků kritizovala nejen veřejnost, ale i tisk. Taxikáři na svých stanovištích často porušují dopravní předpisy a parkují kolmo k chodníku i přes to, že byli za takové chování několikrát napomenuti. Toto stání je však pro ně výhodnější, protože tak mohou "vybraným kolegům" držet místa na "štaflu". Za špatné stání strážníci včera účtovali blokovou pokutu ve výši až 500 korun. Kontrolovali také dodržování podmínek pro provozování taxislužby, které předepisuje koncesní listina. 
news Východ Ruska: vznikla další nová republika Moskva - Přímořskou republiku vyhlásilo včerejší zasedání sovětu Přímořského kraje, dálnovýchodní oblasti Ruska, jejímž správním střediskem je Vladivostok a která má rozlohu 166000 kilometrů čtverečních. Poslanci rozhodli, že tento krok musí ještě potvrdit místní referendum. V prohlášení adresovaném ruskému prezidentovi a parlamentu zdůraznili, že vyhlášení republiky je důsledkem toho, že Moskva ignorovala četné žádosti Přímořského kraje o změnu statutu. 
news Sarajevu hrozí cholera a tyfus Pokračování ze str. 1 Faruk Kulenovič, jeden z lékařů nemocnice Koševo, uvedl již v pondělí, že zásob nafty pro nejnutnější operace zbývá tak na tři dny. Ale lékaři se bojí, co se stane s kojenci v inkubátorech a s lidmi, jejichž životní funkce jsou závislé na přístrojích, až se generátor zastaví úplně. "Tihle mají přednost přede všemi," říká dr. Naila Babičová, když ukazuje na tři inkubátory v improvizovaném sále. Kojenecké oddělení sem bylo přemístěno z jiné části nemocnice, protože je tady lépe chráněno před palbou. Nemocnice byla od loňského dubna, kdy začalo obležení, zasažena více než 400 granáty. Doktoři Begič a Kulenovič říkají, že často musejí zdvojnásobit či ztrojnásobit počet pacientů pro operaci a čekat, až se zapne generátor. Bez něj není myslitelné ani chlazení zásob krve a plazmy. Provádějí většinu operací za denního světla, aby ušetřili elektřinu. Úplné zastavení elektrického proudu by paralyzovalo obrovské úsilí týmu lékařů a sester v nemocnici vyrvat zraněné z náručí smrti. Stačí jen vzpomenout na sobotní útok a jeho následky, kdy na město dopadlo více než 1500 granátů a min. Jak ubývají dodávky paliva a zásoby vody, zoufalství a panika roste. "Víte, když se někde dejme tomu unese letadlo se čtyřmi sty pasažéry, svět se okamžitě postaví za jejich záchranu," uzavírá doktor Kulenovič. "Tady se cítím jako v uneseném letadle, kde je na palubě 400000 lidí. A řítíme se rovnou do pekla." 
news Významný krok v boji s AIDS Washington - Američtí vědci včera oznámili, že významně pokročili na cestě k léčbě AIDS. Vyvinuli vakcínu, která při laboratorních zkouškách pomohla neutralizovat virus HIV, vyvolávající AIDS. Zdůraznili však, že vakcína zatím nepůsobí proti nemoci samé. Vakcína byla testována na 28 zdravých dobrovolnících, z nichž žádný nebyl virem HIV postižen. Nová vakcína produkuje protilátky, které viru znemožňují reprodukci a pomáhají také proti dalším problémům, vyvolávaným infekcí HIV, přitom nemá vedlejší účinky. 
invitation Festival dle Maye Bonn - Petrolejový princ Karla Maye je letos na programu tradičního letního festivalu indiánek v amfiteátru severoněmeckého města Bad Segebergu. Do 22. srpna čekají pořadatelé stejně jako loni přes 200000 diváků. Strhující podívanou se 120 účinkujícími, rytmickou hudbou, bohatými zvukovými kulisami a výbuchy považují za jednu z nejdivočejších, jaké se tu kdy hrály. Role Vinnetoua se ujal Gojko Mitič, Old Shatterhanda syn jeho někdejšího představitele Christopher Barker. 
sport Co všechno je pro rallye důležité co si o tom myslíme Co všechno je pro rallye důležité Jubilejní XX. Rallye Bohemia musela uspokojit každého příznivce automobilových soutěží. Je ovšem škoda, že se naše domácí špička takhle pohromadě sejde k urputným bojům jen jednou za rok. Desetitisíce diváků kolem trati mohly obdivovat nejen jezdecké umění, ale také spoustu atraktivních vozů zahraniční výroby. Jen fordů bylo na startovní listině šestnáct. Není ovšem ford jako ford. Ten nejlepší, který se podle mínění znalců blíží továrním "áčkovým" escortům, mají Trajboldovi. A naopak Blahnova sierra spíš už dosluhuje. Nejde ale jen o cenu a náklady na přípravu vozu. Znovu se ukázalo, že neméně důležitý je i doprovod na trati. A tak zatímco Křeček odpadl z prvního místa zejména proto, že měl jen jeden doprovodný vůz a nestihl v potřebný okamžik vyměnit pneumatiky, vítěze Blahnu provázely tři vozy a druhého v cíli Valouška dokonce šest. Tradičně perfektní doprovod, tím spíš, že se závodilo na domácí půdě, měl i Motorsport Škoda. Ten dokonce poprvé vytáhl do boje i se čtyřmi speciálně upravenými mechanickými vozy VW LT55 s turbomotory. Rallye Bohemia pojal jako generálku na srpnovou Rallye tisíc jezer, další soutěž seriálu mistrovství světa. Ale ani drahé a vypiplané vozy a dokonalý doprovod ještě nejsou všechno. Důležitá je také perspektiva, aspoň pro příští rok. Právě vedoucí týmu Motorsport Škoda Pavel Janeba jen pokrčil rameny na otázku, jak dopadlo jednání uvnitř koncernu VW, které soutěže v příštím roce jeho tým absolvuje a které ne a kolik jich dohromady bude, jaká bude celková strategie. Což znamená, že vše je zatím ve hvězdách. Přitom na odpověď zase není tak brzo, polovina sezóny 1993 je už pryč. Oba prominentní a letos až nečekaně úspěšní škodováčtí piloti - Sibera i Triner - zatím tedy vidí svůj rok 1994 jen mlhavě. 
sport dokázat víc Vodní slalom neustoupil ze slavné tradice, ale na mistrovství světa mohl dokázat víc Mezzana (Od našeho zvláštního zpravodaje) - Divokou vodu v italském Údolí slunce přečetli čeští vodní slalomáři na mistrovství světa jako zkušení šampióni svého řemesla. Vyneslo jim to dvě zlaté a jednu bronzovou medaili, což je staví na třetí místo na světě. Ve sportu, který se provozuje téměř půl století na našich řekách, zdaleka vlídnějších než jsou alpské toky, a jenž našel náhražku za divokost přírodních vln na několika domácích kanálech, je to výsledek potvrzující slavnou tradici. Česká výprava mohla jistě dokázat víc. Naši slalomáři umějí jezdit rychle, brankami se proplétají s technickou bravurou, ale jistá míra nesoustředěnosti jim zabránila získat další přední místa. Kajakářku Štěpánku Hilgertovou dělily od stříbrné medaile dva dotyky na brankách a olympijský vítěz na kanoi Lukáš Pollert přišel o titul mistra světa jediným dotykem. Mnoha nepřesnostmi byla poznamenána i hlídka kanoí dvojic, rovněž zralá na medaili. Nelze vše svést na náhodu a štěstí, byť divoký tok řeky Noce s mnohými kameny na trati nástrahami oplýval. Náš tým, sestávající většinou z osvědčených reprezentantů, startoval z dobrého materiálního zázemí. Tolik finančních prostředků, byť pocházejících většinou z dotací, dosud nikdy k dispozici neměl. Sponzorování vodního slalomu zůstává mizivé, jsou to jen praménky peněz, sjednaných někdy na poslední chvíli. Sloupem naší reprezentace se podle očekávání Pollert nestal, byť jeho způsob jízdy, lehký, klidný, a v rychlosti zcela nedostižný, lze s jistou mírou nadsázky označit za geniální. Jeho některé nevysvětlitelné chyby v brankách připravily jak jeho samého, tak naši hlídku kanoí dvojic o medaili. Připomeňme, že v první jízdě hlídek při eskymáckém obratu minul branku (50 trestných bodů) a ve druhé jízdě měl tři dotyky (15). Triumfálně naopak projeli řekou Noce nestárnoucí matadoři divoké vody Šimek a Rohan na kanoi dvojic. Pro sebe získali titul a významně přispěli i ke zlaté medaili hlídky. Jiří Rohan tu nepůsobil jen jako závodník, ale i jako trenér nejmladší dvojice naší vítězné hlídky, 17letého Jirase a 19letého Mádera. Manželé Hilgertovi, Štěpánka a Luboš, byť ve Světovém poháru osobnosti nejpřednější (ona loni první, on druhý) zůstali opět bez medaile. Jejich kajakářské disciplíny oplývají desítkami vynikajících soupeřů a je také pravděpodobné, že při svém profesionálním přístupu k závodění i k životosprávě jim chybí trochu víc uvolněnosti, kterou naopak oplývá Pollert. Na šampionátu došlo ke střídání stráží, olympijští vítězové 1992 se neprosadili, ani jeden z nich nezískal medaili. Český kanoista Pollert byl šestý, italský kajakář Ferrazzi dvaadvacátý, německá kajakářka Michelerová čtvrtá. Olympijskou zlatou medaili neobhajovala jen americká dvojice na kanoi, která se rozpadla. Z mistrů světa 1991 ve slovinském Tacenu titul znovu získal jen německý kanoista Lang. Pořadí států podle medailí. Jen pět států získalo zlatou medaili. 
program televize ČT 1 6.00 Studio 6 8.00 Studio B, recitál N. Džigurdy 8.30 Deník plus 9.00 Dobrodruzi z vesmíru (66.) 9.25 Mají právo na život 9.50 Až přijde kocour, český film 11.30 Studio reportérů 12.10 Nejpopulárnější hra na Zemi (3.) 12.35 Setkání s obrazovkou 12.55 Sportovní ozvěny 14.00 Zprávy 14.05 O 106 14.45 Kamelot 15.25 Klub kečup - 3 D 15.40 Americké scenérie 16.00 Klubíčko 16.40 Poklady (4.) 17.05 Silverův návrat na ostrov pokladů (3.) britský seriál 18.00 Zprávy 18.10 W. S. Teleshopping 18.15 Příroda pro zítřek 18.45 Pod horou (5.) 19.10 Večerníček 19.30 Události, sport, počasí 20.05 Protigangová brigáda, francouzský film 21.30 Francie, kraj Champagne 22.15 Události, komentáře, sport 22.45 HIPS 22.55 Fantom operety, Konec Fantoma, zábavná parodie na operety 30. let 23.45 Zprávy 23.50 A. P. Čechov: Racek (1.) 23.55 W. S. Teleshopping ČT 2 8.00 Události, komentáře 8.30 Euroturistika 9.00 Rockmapa 9.40 Studio Kontakt 11.30 Studio 6 13.30 Slovenské zpravodajství 14.00 JUMP OK 14.10 Večerníky 14.55 Trocha šafránu z tel. archivu 16.15 Servis CKP 16.25 Minuty dne 16.30 Vital 16.40 Servis pro seniory 17.10 Chvíle pro písničku 17.30 Joyrobic 17.40 Kultura 93 18.30 Večerníček 18.40 Český večerník 19.00 Deník 19.20 Kanada filmovýma očima 19.50 Pomůže dobrý nápad?, o ekologicky čistém topení 20.05 Jako kruhy na vodě, zastavení s Františkem Pavlíčkem 20.45 Hudební setkání, s děkankou dr. H. A. Gaifmanovou 21.30 Deník plus 22.05 Naděje a pochybnosti 22.45 Koncert Roberta Craye ČT 3 8.00 Worldwide Update 8.30 Headline News Update 9.45 CNN Newsroom 10.00 Počasí 10.05 Headline News Update 11.00 World News 11.30 Headline News Update 12.00 World News 12.30 Business Morning 13.00 World News 13.30 Business Day 14.00 World News 14.30 Business Asia 15.00 Larry King 15.30 MC 1 16.30 Okna dokořán 16.50 Ekonomika USA 17.20 Lady Today 17.50 TENA Teleshopping 17.55 Počasí 18.00 Americká divočina 20.10 Riviéra (37.) 20.35 TRIP 21.05 Jménem Mariany, dok. film 21.35 Světový hotel, grotesky USA 21.50 Účetnictví, závěr. beseda k cyklu 22.20 Classic '93 22.30 Slovenské zpravodajství 23.00 Journal 23.30 Showbiz Today KABEL PLUS 18.35 TV Holiday, 18.45 Nebeští velitelé, kreslený seriál, 19.20 Kámen snů, pohádka, 20.00 Power hits USA, hitparáda, 21.05 Kritický stav, film Itálie, 22.45 Noc s Playboyem, 23.15 Sex naruby, rozverné příběhy PREMIÉRA TV 10.00 Repríza podvečerních pořadů z pondělí, 12.00 Videogenerátor, 16.30 Hudební show, 18.00 Manuela, telenovela, 19.00 Calimero, kreslený seriál, 19.20 Zprávy, 19.30 Bílý tesák, 20.00 Z. Mahler - Rytíř, 21.30 Premiéra Klub, publicistika, 22.00 Zprávy, 22.15 Dny hněvu, western 
news S normální hranicí se Slovenskem očekává moravské hnutí potíže Ostrava (mý) - Za největší problém zřízení standardní česko-slovenské hranice považuje předseda HSDMS Jan Kryčer otázku financí nejen pro výstavbu potřebných budov a silnic, ale zejména pro zajištění technického systému ostrahy. "Během dvou let nebudeme schopni hranici do posledního zbytku z finančních důvodů zajistit," uvedl včera v Ostravě. V dalších letech by podle něho měly být posilněny finanční rozpočty nových hraničních okresů. Poslanec Jaroslav Broulík (HSDMS) označil podporu malého a středního podnikání prostřednictvím Českomoravské záruční a rozvojové banky za neprůhlednou. Zároveň obvinil vládu z neochoty poskytnout státní záruku na úvěr ostravským hutím pro modernizaci jejich provozů. 
caption Čerstvý osmdesátník na autokarikatuře 
news Česká měna devalvovala vůči Sk o dvě procenta Dyba doporučuje výrobcům snížit zisky Praha (is, man) - Česká národní banka včera upravila kurs koruny vůči slovenské koruně v rámci zúčtování přes clearing o dvě procenta dolů. V podstatě to tedy znamená devalvaci Kč, která však nemá žádný vliv na vztah k volně směnitelným měnám. Koruna se tím navíc dostává pouze na svou výchozí úroveň z doby těsně po měnové odluce - počátkem března totiž vůči Sk o dvě procenta posílila (revalvovala). Ke včerejšímu dni měla Česká republika se Slovenskou v rámci clearingového zúčtování celkové kladné saldo 1.5 miliardy korun. Vytvořilo se na tak zvaném starém bloku, přes který se účtují platby vzniklé před letošním 8. únorem. Na novém bloku, kterým prochází vyrovnání za pohledávky vzniklé po měnové odluce, měla ČR saldo pasivní o 836 milionů korun. Pokud se naši výrobci chtějí udržet na slovenském trhu, budou zřejmě muset snížit míru svého zisku. Uvedl to včera ministr hospodářství ČR Karel Dyba. Podle jeho názoru můžeme očekávat devalvaci české koruny vůči slovenské až o pět procent. Kdyby Národní banka a výrobci postupovali tímto způsobem, nemusela by se devalvace slovenské koruny odrazit v dalším poklesu odbytu českých výrobků na Slovensku, uvedl Dyba. 
topic_interv Naše směřování je jasné, říká premiér Václav Klaus Praha (jl) - Jeden z ministrů nedávno v souvislosti s ročním působením Václava Klause v čele koaličního kabinetu poznamenal: Premiérovi se daří všechno, co si umínil. Je na vrcholu politické kariéry. Zeptali jsme se Václava Klause, zda má takový pocit. "Nějaký výrazný pocit triumfu nemám. Dokonce neumím tento rok přesně odlišit od dvou předcházejících, byť jsem ho prožil jako předseda vlády. Mé pocity se nijak dramaticky nezměnily od 10. prosince 1989, kdy jsem se stal federálním ministrem. Snažím se hodnotit tento rok z hlediska celku, nejsem schopen vytáhnout nějaké jednotlivosti, úspěchy či neúspěchy. Odlupujeme prostě jedno období za druhým a naše celkové směřování je naprosto jasné. V tom také tkví základní kouzlo prvního roku této vlády." 
news Restaurace na hranici ztrácí hosty Makov - V restauraci Valašský šenk, která stojí mezi českými a slovenskými celnicemi na hranici, se dalo ještě včera jídlo a pití koupit za stejné ceny ve slovenských i českých korunách. Od soboty tu však nikdo slovenskou měnou neplatil. "Sama ještě nevím, jak to s cenami uděláme," řekla spolumajitelka restaurace Anna Jurečková. Hospoda stojí v Makovském sedle uprostřed křižovatky známé pod názvem U tabulí. Česko-slovenská hranice prochází sedlem kousek od restaurace, která je postavena na slovenském území. Hospodu koupili manželé Anna a Jindřich Jurečkovi z Velkých Karlovic. Paní, která tady dříve dělala vedoucí, je Slovenka. Ve Velkých Karlovicích už bydlí 16 let. "Od rozdělení státu máme sotva polovinu zákazníků," stěžuje si paní Jurečková. "Na oblíbený kotlíkový guláš se tady zastavovali hlavně lidé, kteří obchodovali mezi Slovenskem a Českou republikou. Dnes skoro nechodí." Také zahraniční hosté se mezi celnicemi zastaví zřídka. Dříve v šenku v sezóně pracovalo až osm zaměstnanců, dnes prý provoz zvládnou ve třech. S celníky nemají zatím majitelé Valašského šenku problémy. Nakupovat jezdí na obě strany. Oba manželé mají vystavený živnostenský list, paní na Slovensku, její manžel na Moravě. Daně odvádějí podle místa bydliště na finanční úřad ve Vsetíně, poplatky v Makově. Účet mají otevřen v Úvěrové bance v Čadci. 
sport Doležal do Norimberka Norimberk - Německý tým 2. hokejové ligy EHC Norimberk sehnal 70000 marek na koupi českého útočníka Jiřího Doležala z finského JVP Jyväskylä. Částkou 15000 marek přispěl brankář německé fotbalové reprezentace Köpke, který chytá právě za 1. FC Norimberk. 
other Éra zdvižených paží končí i v parlamentu 
news Ve Francii od pondělí dražší benzín Paříž - Ceny jsou také nižší v místech s menším silničním provozem. Pohonné hmoty se letos zdražily ve Francii potřetí. V lednu se cena benzínu zvýšila o 0.05 franku (asi 0.30 Kč) a v dubnu o 0.03 franku (necelých 0.20 Kč). 
news Jídelní a lůžkové vozy potřebují modernizaci Praha - Společnost Jídelní a lůžkové vozy (JLV) potřebuje vládní záruky na nákup nových restauračních a lůžkových vozů. Na včerejší valné hromadě to zdůraznil její ředitel Jiří Paul. V této souvislosti upozornil na nebezpečí, že stávajících 211 vozů Českých drah a Železnic SR, které společnost používá, již od poloviny příštího roku nebude moci překročit západní hranice. Valná hromada rozhodla, že většina z loňského čistého zisku ve výši 2.34 milionu korun bude převedena do rezervních fondů. O zbylých 675 tisících korun zisku se bude rozhodovat až společně se ziskem za rok 1993. Společnost JLV vznikla osamostatněním od ČSD v květnu 1992. Dosud státní České dráhy vlastní i nadále 35 procent akcií JLV, v rukou 4322 individuálních akcionářů je 21.48 procenta akcií a téměř 38 procent akcií drží 15 investičních fondů. Tři procenta akcií jsou určena na restituce a další téměř tři procenta zůstala dosud neprodána. Dosažená cena jedné akcie v nominální hodnotě tisíc korun na mimoburzovním trhu RM-Systém činila v prvním kole 687 korun, pro druhé kolo bylo cenové rozpětí stanoveno na 374 až 624 korun. 
essay Berlínská zeď padla, korejská stojí dál Koncem druhé světové války se Korejci těšili na nezávislost. Jejich naděje vkládané do osvobození od krutých japonských okupantů a radost ze získané nezávislosti se však brzy změnily v beznaděj, provázenou probouzejícím se pocitem marnosti. Korejský poloostrov, na němž se od sedmého století formoval a vyvíjel jediný státní celek, byl zasažen válkou a po podepsání příměří 27. července 1953 násilně rozdělen na dva státy. Dnes stovky cestovních kanceláří pořádají z jihokorejského hlavního města výlety do jen několik desítek kilometrů vzdálené demilitarizované zóny. Mezitím do Pchanmundžomu, odkud byli v dubnu vypuzeni pozorovatelé České republiky, přijíždí i mnoho Korejců a hledí nepřítomně do dálky, na sever. Moc toho ovšem v tomto prostoru k vidění není. Jenom území nikoho a pevná zeď podél 38. rovnoběžky. Rozdělením Koreje osobně trpí na deset milionů lidí, odloučených od svých rodin. Většina z nich dosud nemá ani možnost dozvědět se třeba jen kusé informace o svých příbuzných na druhé straně. Poté, co se sjednotilo Německo, ale například i exotický Jemen, je Korea vlastně jediným takto rozděleným státem na světě. Nová naděje svitla, když obě Koreje podepsaly koncem roku 1991 smlouvu o usmíření, dohodly se o demilitarizaci poloostrova a o společném potvrzení etap na cestě ke sjednocení. Jenže stejně rychle, jak naděje svitla, tak rychle pohasla. Nadšení, které Korejci prožívali při pádu berlínské zdi, ustoupilo pragmatickému pohledu, přičemž velmi problematickým atributem případného sjednocení je jeho cena. Odborníci nejenže odmítají porovnávat Německo s Koreou, když poukazují na zcela jiné geo-strategické, historické a kulturní podmínky, ale i jejich odhady jsou daleko vyšší než ty, které provázely sjednocení Německa. Pokud se prý Korea spojí do konce tisíciletí, tak by si tato operace vyžádala v průběhu deseti let na 500 miliard dolarů. Jestliže Kim Ir-sen padne letos, bude to o hodně levnější. Zhruba kolem 300 miliard dolarů... Tyto peníze samozřejmě nikdo nemá a ani mít v nejbližší době nebude. Jižní Korejci si však ve své většině sjednocení přejí a dokonce velmi neradi slyší, hovoří-li se špatně o bratřích a sestrách ze severu. Považují to za urážku celého národa. V porovnání s minulostí a přes obnovenou nedůvěru vládnoucí uvnitř politických reprezentací obou korejských států se dlouho neuskutečnitelný sen o sjednocení přesto pomalu stává snesitelnou noční můrou. Pro mnoho obyvatel Jižní Koreje představuje tuto můru předpovídaný ekonomický krach KLDR; obávají se ho víc než jaderného nebezpečí. Dlouho budovaná prosperita by byla totiž zcela jistě tvrdě ohrožena. Dokud však stojí pevná korejská zeď na 38. rovnoběžce, jsou všechny tyto předpovědi hypotetické. Pouhý rok před pádem zdi v Berlíně se ovšem uvažovalo podobně. Pak se zhroutil komunistický svět v Evropě rychlostí, na kterou nebylo někdy možné ani adekvátně reagovat. 
description Ukrajina nebude jaderná, ale žádá garance Boris Tarasjuk je prvním náměstkem ministra zahraničí Ukrajiny a vedoucím ukrajinské delegace na odzbrojovacích rozhovorech, z nichž se v poslední době podstatná část týká jaderných zbraní umístěných na ukrajinském území. V minulých dnech se účastnil ve Štiříně u Prahy konference středo- a východoevropských představitelů o regionální spolupráci. Při té příležitosti nám poskytl následující rozhovor. Zůstane Ukrajina jadernou velmocí? Ukrajina se může jaderným státem prohlásit. Otázkou však zůstává, do jaké míry je fakticky možné, aby se jadernou mocností opravdu stala. Podle našich expertů by na to bylo třeba vyčlenit více než 64 miliard dolarů. Z právního hlediska náleží rozhodnutí o jaderném nebo bezjaderném statusu země parlamentu. Je tu však i vojenský aspekt, a to, jestli Ukrajina může rozhodnutí v praxi realizovat. Dnes je situace taková, že ani nemáme kontrolu nad jadernými zbraněmi, které se nacházejí na našem území. Ta podléhá velení strategických sil Svazu nezávislých států, a proto v tuto chvíli nelze Ukrajinu pokládat za jadernou mocnost. Z toho, co jsem řekl, je zřejmé, že jestliže bychom se rozhodli stát jadernou zemí, musela by následovat celá řada kroků, aby se politická deklarace stala skutečností. Bylo by třeba vybudovat velmi složitý systém strategického velení, závody na výrobu jaderných zbraní, které dnes nemáme. Osobně jsem navíc přesvědčen, že parlament změnu bezjaderného statusu Ukrajiny neodhlasuje. Proč parlament dosud neratifikoval smlouvu SALT 1? Ukrajinský parlament se smlouvou SALT 1 již delší dobu zabývá. S plněním této dohody je však spojena celá řada komplikací. Na likvidaci těchto zbraní bychom například potřebovali prostředky ve výši 2.8 miliardy dolarů, které nemáme. Není možné ponechat likvidaci těchto zbraní Rusku? V ruských zařízeních je možné likvidovat bojové hlavice raket, ale už dnes jsou kapacity těchto závodů přetíženy. Kromě toho je tu i problém kompenzace za uran obsažený v hlavicích, za který žádáme jako náhradu buď finanční prostředky, nebo palivo do našich jaderných elektráren. A o tom se nám s Ruskem dohodnout nedaří. Neméně důležitou otázkou jsou však bezpečnostní garance. Ukrajina se chystá zlikvidovat dnes nejúčinnější druh zbraní, a proto má právo se ptát, jak bude do budoucna garantována její bezpečnost. V Rusku vznikají v poslední době protiukrajinské nálady a Moskva vznáší vůči nám územní nároky. Rumunský parlament vznesl požadavky na ukrajinskou oblast severní Bukoviny. To jsou velmi reálné hrozby. V současnosti vedeme intenzívní rozhovory se stálými členy Rady bezpečnosti, kteří jsou zároveň jadernými mocnostmi a v podstatě jsme dospěli k dohodě, podle níž se tyto země zavazují, že z jejich strany nebude Ukrajina napadena ani jadernými zbraněmi, ani konvenčními silami, a dostali jsme garance územní celistvosti. Také nám jde o to, aby tyto sliby byly Ukrajině dány ne formou nějakého nezávazného prohlášení, ale aby to byl plnoprávný mezinárodně platný a závazný dokument. Znamená to, že jste dostali bezpečnostní garance i od Ruska? Ano, garance, které jsme od Moskvy dostali, nás z velké části uspokojují. Nemáte ale strach ze změny politického kursu Moskvy? Minulý pátek například ruský parlament vyhlásil ukrajinské město Sevastopol a okolí za teritorium Ruska. Usnesení ruského parlamentu týkající se Sevastopolu je akt, který odporuje všem normám mezinárodního práva. Nejde jen o nás. Usnesení představuje hrozbu pro celé mezinárodní společenství, protože dnes byly vzneseny územní nároky vůči Ukrajině, zítra to může být Lotyšsko, Polsko, nebo i Česká republika. Tady také jasně vidíte, proč trváme na reálných garancích naší bezpečnosti. 
news Syn ředitele Městské policie v Ostravě prodává "pirátské" kazety Ostrava - Syn ředitele Městské policie v Ostravě Karla Kose Petr prodává v centru města na Masarykově náměstí "pirátské" magnetofonové kazety s nahrávkami světových hvězd. "Když jsem za ním zašel s tím, aby přestal pirátské kazety prodávat, řekl mi, že doprodá zbytek zboží a nechá toho," zlobí se spolumajitel obchodu Music Forum Dalibor Ondruch. Jeho prodejna stojí několik desítek metrů od stolku Petra Kose. "Spolu s dalšími obchodníky prodáváme poctivě jen originály, odvádíme daně a on se nám na ulici směje." Když Petr Kos nabízel magnetofonové duplikáty dále, zašel Dalibor Ondruch na stanici městské policie, před kterou ředitelův syn prodává. Strážníci za pouličním prodavačem zašli, zjistili, že povolení k pouličnímu prodeji od magistrátu má, dodací doklady od firmy Carmen, jejíž výrobky oficiálně prodává , byly také v pořádku. To, že prodává "černé" kazety, prý není v jejich kompetenci. Dalibor Ondruch tedy navštívil okrsek české policie na nedaleké Masné ulici. Sloužící nadporučík se nad stížností jen pousmál. "To máte těžké, mladému to beztak "obšlápnul" táta." V Ostravě dnes téměř nepotkáte prodejce pirátských nahrávek. Četné zátahy policistů jim nahnaly hrůzu. Dokonce ani na tzv. velké burze, která byla donedávna těmito výrobky přesycena, "černou" kazetu nekoupíte. Kolegyně Dalibora Ondrucha z Nového Jičína dostala za prodej "pirátských" kazet pokutu 15 tisíc korun. Obchodník z Rožnova pod Radhoštěm skončil ze stejného důvodu u soudu. "Nám překupníci polské kazety nabízejí taky, za 15 korun. Strach by nám i jiným obchodníkům ve městě ale nedovolil dát je na pulty. Mladý Kos je prodává za osm pětek. Samozřejmě je u něj pořád plno. Originální kazety stojí až 220," říká Dalibor Ondruch. "To jsou duplikáty dělané v Polsku," směje se na nás Petr Kos, když si od něj chceme koupit kazetu. Na dotaz, zda se nebojí prodávat pirátské nahrávky, nám řekl, že ne, že má na všechno papíry. 
comment Záhlaví: Osobní investice Citát do rámečku Umělci nezískávají slávu svými díly, ale dílům se dělá sláva tím, že jejich tvůrci jsou obezřetnými propagačními triky vydáváni za génie. Obchodní kruhy k tomu cílevědomě přispívají. Jakmile propagovaní umělci získají v představách určité snobské koupěschopné vrstvy punc těch, kdo mají budoucnost, začíná cenový boom. Frank Arnau: "Umění padělatelů" 
description Mít práci u nosu? Rok s databankou pracovních příležitostí manažerského svazového fondu Manažerský svazový fond se zabývá personálním poradenstvím jako součástí profesní ochrany manažerů. Jeho datová základna pracovních příležitostí za více než rok existence obsahuje přes sto zájemců o změnu zaměstnání. Jejich důvody jsou různé - od připravované reorganizace, přes nespokojenost v dosavadním zařazení, až po snahu o lepší uplatnění svých schopností. Z analýzy databáze vyplývá, že je složena z řídících pracovníků v celé šíři produktivního věkového spektra. Přes 70 % jich však je ve věku 35 - 45 let, tedy ve věku, kdy manažeři dosahují vrcholu své činnosti. Jazyky jsou plus Naše zkušenosti, opírající se při umisťování odborníků o odborné a psychologické testy, ukazují, že věkově mladší pracovníci jsou - co se týče schopností a připravenosti na řídicí funkce v podmínkách tržního hospodářství - plně srovnatelní s jejich vrstevníky v zahraničí. Prostor pro široké uplatnění jim otevírají i jejich znalosti cizích jazyků. Obtížněji hledají své uplatnění manažeři starší 45 let, kterým neznalost cizích jazyků brání plně využit své organizační a odborné schopnosti. Dále jen 30 % uchazečů je ochotno pracovat do 30 kilometrů od místa trvalého bydliště a po celé České republice jen okolo dvaceti procent. Přispívá k tomu fakt, že firmy, nabízející manažerům pracovní místo, je nedostatečně hmotně stimulují a motivují, aby byli ochotni dojíždět do zaměstnání i několik desítek kilometrů od svého trvalého bydliště. Podle poslední zastávané funkce je v naší databance 35 % ředitelů a jim na roveň postavených řídících pracovníků. Pětadvacet procent zahrnuje asistenty, poradce a samostatné hospodářské pracovníky. Patnáct procent tvoří vedoucí personální pracovníci, zbytek jsou vojáci z povolání a manažeři různého zaměření. Zprostředkování i poradenství Uchazeči vidí ve změně zaměstnání v 55 % cestu k širšímu uplatnění svých schopností a lepšímu ocenění svého pracovního nasazení, v 25 % v zabezpečení dalšího uplatnění, neboť se nacházejí v podniku, který je před reorganizací nebo restrukturalizací. Ve zbývajících případech vyplývá změna z nespokojenosti na dosavadním pracovišti a nedobrých pracovních a mezilidských vztahů. Manažerský svazový fond se proto neorientuje jen na soustřeďování uchazečů o zaměstnání a nabídku firem při jejich umístění, ale věnuje významnou pozornost práci s uchazeči a nalezení profesí, ve kterých zájemci mohou najít uplatnění podle svých dosavadních činností a podle poptávky. Doporučujeme jim také případnou rekvalifikaci potřebnou k uplatnění v nové profesi. Na druhé straně poskytuje pomoc firmám, podnikům či společnostem, které potřebují vedoucí pracovníky nejen vrcholového managementu. Zákazníci se sami přesvědčují, že v databance Manažerského svazového fondu jsou kvalitní manažeři specialisté na marketing, personální práci a další otázky, zdravotně, psychologicky i jazykově přezkoušení. Složení databanky Manažerského svazového fondu k 1. lednu 1994 ukazuje, že poptávka jednotlivců o nové zaměstnání převyšuje nabídku zejména v personální oblasti, na druhé straně se nám nedostává zájemců o marketing a ekonomické oblasti. Bohuslav Holub, ředitel MSF Kontakt: Manažerský svazový fond, Rozvojová 135, 165 02 Praha 6, tel.: (02) 2431 1498, FAX: (02) 325630. Text k foto: CESTA K ÚSPĚCHU NENÍ V KŘIŠŤÁLOVÉ KOULI: Manažeři zřejmě budou muset stále více za svým uplatněním cestovat i několik desítek kilometrů od svého bydliště. 
description Místo i pro malé firmy Orientace na drobné podnikatele se vyplácí Málokde vládne tak konkurenční prostředí jako v počítačové branži. Přesto i zde je a zřejmě i v budoucnu bude dostatek prostoru pro spoustu malých firem. Jenom si každá z nich musí najít svoji tvář, svoje zákazníky. Například pražská firma Arxon, s.r.o., začínala ve dvou lidech, dnes má čtyři pracovníky a do budoucna nemíní jejich počet příliš zvyšovat. V případě potřeby se spoléhá spíše na pomoc externích spolupracovníků. O tom, na čem založila svoji strategii, hovořil Profit s jejím majitelem Otou Luňákem. Téměř od začátku existence firmy je to zaměření na malé a střední podnikatele. Projevuje se v několika směrech. Pokud jde o počítače, Arxon přišel na náš trh s pécéčky, jaká zde nebyla. Jde o tchajwanskou značku MiniSys, která při dobrých výkonových parametrech a nízké ceně zabírá velmi malý prostor. Počítač lze dokonce s pomocí držáku upevnit pod hranu stolu. Kdo už s počítači přišel do styku, ten má obvykle zpočátku k takovému zařízení trochu nedůvěru. Těm, kdo si pořizují svůj první počítač, však jeho velikost vyhovuje a stává se důležitým argumentem při rozhodování. Náročnějším zákazníkům jsou určeny americké počítače ALR s pětiletou záruční lhůtou, kupují si je zejména právníci a lékaři. Počítač i s účetnictvím S prodejem samotných počítačů by však firma neobstála. Proto vedle obvyklého programového vybavení nabízí také některé programy, které jsou nezbytné či užitečné pro podnikatele. V prvé řadě je to programovatelný systém podvojného účetnictví Kvestor. V testu Profitu byl před časem hodnocen velmi dobře. K jeho přednostem patří schopnost tisku výstupních sestav s korektní českou diakritikou a možnost úprav účetního prostředí na míru. Účtování se provádí volbou v uživatelském menu, aniž by bylo nutné ovládat účetní souvztažnosti. Navíc Arxon nabízí uživatelům tohoto programu školení. A to buď ve svém školicím středisku, nebo přímo na pracovišti či v bytě zákazníka. Zejména u začínajících podnikatelů má slušný ohlas kombinace tohoto účetního programu s počítačem MiniSys, která přijde na pouhých 25000 korun. Kniha jízd Velký úspěch má v poslední době také program S.P.Z. Programátor Milan Kuneš ho vytvořil původně pro interní potřebu. Ota Luňák totiž ztratil knihu jízd a potřeboval ji zrekonstruovat. Tak vznikl program, který slouží nejen pro průběžné vedení předepsané knihy jízd. Kromě toho dokáže zrekonstruovat chybějící období, což je v praxi často zapotřebí. Po zadání několika vstupních údajů (počáteční a konečný stav tachometru, spotřeba vozu podle technického průkazu, kam, jak často a za jakým účelem uživatel obvykle jezdí, období, kdy určitě nikam nejel, dny, kdy vůbec nejezdí a podobně) vytvoří s pomocí teorie pravděpodobnosti kompletní knihu jízd se všemi náležitostmi včetně vypočtené náhrady v korunách pro každou cestu. Když se ukázalo, že na trhu podobný program není a je o něj zájem, vytvořil programátor také verzi pro neomezený počet aut. Z dalších programů, které nebývají běžně k dostání, ale podnikateli jsou dost žádány, stojí za zmínku programy pro výuku jazyků, pro tvorbu cizojazyčné korespondence či překlady do češtiny. Arxonu je dodává firma Softex. Její PC Translator hodlá dokonce Arxon upravit pro prostředí Windows. Doplňková nabídka V prodejně Arxonu najdou zákazníci, mnozí již stálí, také různé příručky pro podnikatele a ekonomy. Nejčastěji jsou to publikace pražského nakladatelství Profess a ostravského Miraga. Dále zde jsou četné formuláře nezbytné pro podnikání, tiskopisy pro výpočetní techniku. Ota Luňák doporučuje svým zákazníkům a prodává jim také motivační kazety, jejichž poslech posiluje umění soustředit se, pozitivní myšlení či pocity sebedůvěry. Nedávno začal Arxon nabízet služby grafického studia. Dodává návrhy a případně i zajistí výrobu reklamních letáků, ceníků, tiskopisů, pozvánek, oznámení, navštívenek, firemních cenovek, samolepek. Zájem podnikatelů o školení vedl firmu ke zřízení malého školicího střediska. Nyní usiluje o to, aby se stala autorizovaným školitelem pro produkty Microsoftu. Ota Luňák soudí a dosavadní zkušenosti mu to potvrzují, že když bude mít stále co nabídnout vyhraněnému okruhu zákazníků, je možné na tom založit dlouhodobou existenci firmy. Jaroslav Winter Kontakt: Arxon, s.r.o., Slezská 98, 130 00 Praha 3, tel. a FAX: (02) 251474. 
collection Vychází Reflex č.11 Co znamená být Žid dnes a tady. DĚTI MOJŽÍŠOVY nejsou atrakcí pro zhýčkané turisty * Pražský rabín Karol Sidon žije tak, aby mohl kdykoliv říct: NIKOMU NELEZU DO SOUKROMÍ * Soutěž PIŠTEC pokračuje! * ROK S MARATÓNEM pomalu končí. Do jaké další extrémní akce se Pavel Nechanský pustí? * ABEL POSSE, argentinský spisovatel a diplomat v Praze, velmi rád nedělá nic. * POPIS JEDNOHO BITÍ sedmileté Zuzanky * Kaiserova ZPOVĚĎ v Reflexu: "Život beru jako přestupní stanici" * CAUSA František Palacký. 
description Orientace na tuzemské pacienty Lázně mají méně klientů * Ředitel musí být dobrý manager Transformací podniku Státní lázně Teplice na akciovou společnost se osamostatnila lázeňská zařízení Bílina, Kundratice, Libverda a Mšené. Nová společnost se v balneoprovozech Teplice a Dubí zaměřuje na léčbu nemocí pohybového ústrojí a duševních chorob a to u dospělých i dětských pacientů. K tomu máme vhodné podmínky především díky přírodním léčivým pramenům, které jsou vhodné svojí skladbou, teplotou a mírnou radioaktivitou , uvedl ředitel Petr Wízner . Optimismus do budoucna V Teplicích jsou v podstatě optimističtí, a to i přesto, že i zde došlo k určitému poklesu pacientů. Jestliže v roce 1993 jich bylo 8650, což je vytížení kapacity lázní asi na 65 až 70 procent, tak v letošním roce by jich mělo být již 9745. Samozřejmě, že pro to, aby se postupně opět zvyšoval počet osob, které se sem přijedou léčit, by samotné přírodní zdroje nestačily. Podstatnou roli zde hrají záměry managementu. Tepličtí si dobře uvědomují, že těžiště jejich činnosti musí být v léčení tuzemských pacientů. Těm je dávána přednost před zahraničními hosty, a to i přesto, že cizinci zaplatí za léčebný pobyt až čtyřikrát více, než dostanou lázně od zdravotní pojišťovny za pobyt tuzemského pacienta. Vedení lázní si dobře uvědomuje, že zahraniční klientela může tvořit jen doplňkovou, nikoli rozhodující část zákazníků. U zahraničních pacientů jde především o vytížení volných kapacit lázní. Svědčí o tom fakt, že počet léčených zahraničních klientů tvoří v Teplicích jen čtyři procenta. Spádové centrum Charakter lázní Teplice umožňuje, že u tuzemských pacientů převažuje komplexní léčba nad příspěvkovou. Jde o poměr 73 procent ku 21 procentům. K jeho udržení, případně i zvýšení ve prospěch komplexní léčby, navázali v Teplicích úzké kontakty se všemi zdravotními pojišťovnami. Cílem je dosáhnout toho, aby se tam pacienti opakovaně vraceli. To by měli, podle názoru vedení lázní, podporovat jak zdravotní pojišťovny a lékaři, tak i samotní pacienti, kterým tato léčba prospívá. Dalším záměrem je, aby se Teplice staly přirozeným spádovým centrem pro lázeňskou léčbu občanů severočeského regionu. Kdyby pacienti z blízkého okolí absolvovali léčbu u nás, tak ušetří za výdaje z rodinného rozpočtu, například za cestovné v případě návštěv příbuzných apod. Příznivě by měly být tomu nakloněny i zdravotní pojišťovny, neboť ty by rovněž uspořily za cestovné, konstatoval Petr Wízner. Další možností, jak dosáhnout úspor, je i příspěvková, ambulantní léčba těch pacientů, kteří mohou denně dojíždět. Programy pro managery Hodně se nyní v lázních hovoří o preventivních programech pro managery. Hezký nápad se však obtížně uskutečňuje. Málokterý vedoucí pracovník se může uvolnit na 21 dní, nebo alespoň na dva týdny. Proto jim vedení lázní Teplice vychází vstříc. Po dohodě s lázeňským lékařem si mohou rozložit dobu svého léčebného pobytu na několik částí. Přijedou na tři, čtyři, pět dní, absolvovali léčebné kúry. Vracejí se opět za pár dní a pokračují v přerušené léčbě. Po jejím skončení se hodnotí, zda se pro ně takto rozčleněný pobyt stal přínosem, či nikoliv. Na základě připomínek a nápadů managerů chtějí v Teplicích rozšířit tyto pobyty i o další aktivity, například o zlepšení fyzické kondice, popřípadě o vzdělávací aktivity. Lázeňský turismus K vyšší rentabilitě má přispět lázeňská turistika, kdy se využívá volná ubytovací kapacita pro několikadenní zájezdy skupiny zahraničních návštěvníků. I když přijedou jen na krátkou dobu, nabízejí se jim některé z lázeňských procedur. Kontakt: Lázně Teplice v Čechách, a.s., Obchodní oddělení, Vrchlického 23, 415 38 Teplice, tel: 0417/ 323206, Fax: 0417/204 82. Citát: Zahraniční klientela může tvořit jen doplňkovou, nikoli rozhodující část zákazníků 
other PODMÍNKY zveřejnění informací o konání vašeho kursu v rubrikách NABÍDKY a REKVALIFIKACE. Cena zveřejnění činí 310 Kč. Tuto částku zasílejte na náš nový účet číslo 10006-2012804-021/0100, Komerční banka Praha 3, Koněvova 91, variabilní symbol 602 22. K nabídce přiložte zároveň doklad o zaplacení této částky (útržek poštovní poukázky vzor A nebo avizo při bezhotovostním převodu). Lze platit též v hotovosti v inzertním oddělení redakce v Domažlické 11, Praha 3. Nabídky zasílejte pokud možno šest, nejpozději čtyři týdny před požadovaným zveřejněním. Zveřejnění v kratší lhůtě je možné ve výjimečných případech pouze po předchozí domluvě, a to s přirážkou 50 %. Obě rubriky zajišťuje Zdeněk Kubín, telefon (02) 27 86 13, 27 54 55, 27 83 86, 27 85 13, 644 12 54, 27 16 76 linka 265, FAX: (02) 27 85 14. 
news Zatím bez certifikátů Původní rozhodnutí vlády SR odročeno z 1 . 4 . na 1 . 5 . Nedávné změny na nejvyšších vládních postech na Slovensku se zcela zákonitě odrazily i ve složitém mechanismu česko-slovenské celní unie. Kabinet premiéra Jozefa Moravčíka na svém zasedání 23. března totiž rozhodl, že certifikáty na dovážené zemědělské a potravinářské výrobky nebudou slovenské celní orgány vyžadovat už od 1. dubna, ale nejdříve od 1. května. Měsíční odklad protekcionistického opatření, jehož prostřednictvím chtěla předchozí vláda Vladimíra Mečiara zajistit ochranu slovenského trhu před konkurencí, sice představuje gesto nového slovenského kabinetu, nicméně však neřeší základní problém, a to zachování trvalé volné, bezbariérové průchodnosti česko-slovenské hranice pro zboží, služby a pracovní síly. A reakce české strany? K 31. březnu hodlá ČR zavést na hranici standardní režim. Požadavky Ministerstva zemědělství ČR, jehož se opatření slovenské strany o certifikaci nejvíce dotýká, jsou jednoznačné: Místo měsíčního odkladu požaduje stanovit alespoň půlroční přechodné období, kdy by obě strany vzájemně uznávaly rozhodnutí vydaná do 1. dubna 1994, aniž by musely být Slovenskou zemědělskou a potravinářskou inspekcí vydány certifikáty. Do jaké míry však resort ministra Josefa Luxe uspěje, to je otázka zvláště pro členy Rady celní unie, která by se tento týden měla zabývat i touto problematikou. Problematikou, která začíná být pro ČR ožehavější o to více, že polská vláda minulý týden rozhodla o zavedení vysokého cla na vybrané importované zemědělské a potravinářské komodity. Českým zemědělcům a potravinářům se tím dále zúžil prostor pro obchodně vývozní aktivity a uplatnění produkce na zahraničních trzích. Ondřej Hurtík 
collection Našla svoje místo Giga se zaměřila na malé a střední firmy Když jsme v Profitu speciál č. 42/1992 demonstrovali možnosti obrazových databází, popisovali jsme je na systému dokumentace obrazů a dalších uměleckých předmětů. Zakázku pro ministerstva vnitra a kultury za několik desítek milionů korun tehdy v silně obsazeném konkurzu získala firma Giga. Od té doby již žádnou tak velkou zakázku neměla, přesto mezi prodejci počítačů Macintosh zaujímá pravidelně jedno z prvních míst. Jaroslav Winter V době, kdy jsme se stali autorizovaným dealerem firmy Apple, oblasti, kde se nejsnadněji dalo dosahovat velkých obratů, jako například redakční systémy, už byly obsazené, říká Jiří Prokeš, jeden ze spolumajitelů firmy. Mysleli jsme, že se budeme specializovat na obrazové databáze. Od úspěchu se systémem pro ministerstva vnitra a kultury se však žádná obdobná velká příležitost neobjevila. Doba pro větší uplatnění obrazových aplikací u nás zřejmě ještě nenastala. Proto jsme se po zralé úvaze rozhodli zaměřit současně i na malé a střední firmy. Je to mravenčí práce, ale přináší výsledky. Asistent podnikatele Giga se přesvědčila, že stále ještě existuje hodně menších i středních firem, které s počítači nemají žádné zkušenosti. Zejména pro ně jsou ideální počítače Apple Macintosh, které se vyznačují velmi snadnou obsluhou, jednoduchým propojováním s jinými počítači, plně českým prostředím. Dalším předpokladem úspěchu je taková nabídka programového vybavení, aby podnikatel měl usnadněno co největší spektrum činností. Pokud nebyly všechny k dispozici, některé programy vytvořila Giga sama, anebo podnítila jejich vývoj u jiných firem. Díky tomu má dnes k dispozici doslova podnikatelský komplet, který nabízí pod názvem Asistent podnikatele. Jeho pilířem je spolehlivé a přehledné účetnictví, které minimálně zatěžuje podnikatele, a přitom je schopno vypovídat v reálném čase o okamžitém stavu firmy, jejích pohledávkách a závazcích, provádí analýzy stavu jednotlivých účtů, nebo vytiskne upomínky k platbě nezaplacených pohledávek. Tento program nazvaný Účetní a.s. byl vyhodnocen časopisem Softwarové noviny jako software roku. Také v testu Profitu v minulém roce obstál velmi dobře. Nechybí samozřejmě ani program pro vedení jednoduchého účetnictví. Jak na daně Stále více začínají podnikatelé oceňovat, když v počítači získají také svého daňového a právního poradce. Programy Daňový poradce a Právní poradce umožňují více než jen orientaci v příslušných zákonech, vyhledávání podle nejrůznějších kritérií. Daňový poradce na základě vložených údajů vypočítá daně a lineární i zrychlené odpisy. Právní poradce například poradí, jak se vystavuje směnka. Programy jsou se změnou právních předpisů průběžně aktualizovány. Snad každý podnikatel hledá možnosti, jak co nejefektivněji využít svůj čas. Někdo používá diář, jiný některý ze systémů typu Time Manager. Mnozí již přišli na chuť programu Team Agenda. Dovede mimo jiné plánovat a pohlídat termíny schůzek uživatele i jeho spolupracovníků. Pokud jsou počítače ve firmě propojeny do sítě, umí díky snadnému zaznamenání zvuku na počítačích Macintosh sezvat hlasem šéfa v jeho nepřítomnosti podřízené pracovníky na poradu. Využít, co mám Častým poznatkem je, že zákazníci si pořizují počítač z určitého důvodu a neuvědomují si, že jej mohou používat i k dalším činnostem, na které zpočátku vůbec nepomysleli. Tady záleží na šikovnosti pracovníků firmy, jak je na tyto možnosti dovedou upozornit. Přitom nemusí být cílem prodej dalších programů navíc, ale třeba jen větší spokojenost zákazníka z lepšího využití již zakoupeného programu. Typické je to například u programového balíku ClarisWorks. Většina si jej pořídí především kvůli českému textovému editoru, který obsahuje. Program ale umožňuje vytvářet také přehledné tabulky obsahující i poměrně komplikované výpočty, propočítávat například různé úrokové sazby v čase a jejich vliv na ekonomiku firmy. Dovede vytvářet grafy vývoje obratu po jednotlivých měsících, připravovat graficky úhledné nabídkové listy. Pro zájemce zajišťuje Giga nejrůznější školení, a to individuálně, nebo i ve skupinách. Kromě základního programového vybavení, které se hodí v jakémkoli druhu podnikání, nabízí Giga také specializované programy a systémy. Zaměřila se zejména na zdravotnictví a stavebnictví, architekturu. Zatím se firma od svého vzniku počátkem roku 1992 stále rozrůstá. Současným počtem 23 zaměstnanců se však blíží hranici, kterou by již nechtěla překročit. Jiří Prokeš se obává, že pak by ztratila na své pružnosti, schopnosti vystihnout, co právě zákazníci nejvíce potřebují. Kontakt: Giga, s.r.o., Ibsenova 5, 120 00 Praha 2, tel. (02) 256496 , 256774 , 256552 , 253858 , FAX: (02) 256889 . DOVOLENÁ? S manželkou? Proč ne. S jejím milencem? Při nejhorším proč ne. Bez počítače? To v žádném případě. citát do linek Kupodivu stále ještě dost firem nemá s počítači žádné zkušenosti 
collection Teď se bojí, že si to s ním do kanceláře přijde vyřídit dav přiotrávených zákazníků. V příštím čísle Práce mnohým nevoní. Proč? Důvodů je jistě celá řada, takže říci - vinou jsou nízké platy, nebo naopak příliš měkká záchytná sociální síť, by bylo zjednodušením. Chcete-li znát fundovanou odpověď přečtěte si první stranu a poté nalistujte vnitřní dvoustranu příštího čísla Profitu. Pláč muzeí. Zaslechnete ho vlastně v každém takovém nevýdělečném zařízení - nejsou peníze. A přece... Na příkladu Technického, ale i Národního muzea Profit na své třetí straně ukazuje, že vydělat tyto nevýdělečné organizace mohou. Zmizí hotové peníze? Připadá vám tato otázka poněkud nadnesená? Možná že pro dnes ano, ale v letech následujících bezesporu nahradí hotové platby obdoby sporožirových účtů. Jaká je v tomto směru nabídka a který účet nejvýhodnější, to se dočtete na straně 8 a 9 čísla 14. Slovensko těchto dnů z ekonomického pohledu. Tak lze charakterizovat článek, který najdete na poslední, zahraniční stránce příštího čísla. 
other Test Profitu Pravidlům tržního hospodářství musí být podřízeny všechny funkce podniku, tedy i personální práce. Z ekonomického hlediska musí být proto cílem podnikové personalistiky dosáhnout co nejvyšší účinnost, respektive výkonnost pracovníků podniku. Z toho vyplývají pro podnikovou personalistiku určité úkoly. 1. Které úkoly to jsou? 2. Stále více se ukazuje, že spokojenost pracovníků na pracovišti ovlivňuje růst jejich výkonů. Co ovlivňuje rozhodujícím způsobem tuto spokojenost? 3. Pro řízení a spolupráci je ovšem také důležité umět se svými spolupracovníky vycházet. K tomu slouží poznatky psychologie. Co rozumíte pod pojmem psychologie? 4. Umět jednat, znamená poznat sebe i druhé a kultivovat své jednání a vztah k nim. K tomu přispívá umět rozeznávat typy lidí. Které typy lidí znáte? 5. Aby vedoucí pracovník plně pochopil a uměl se svými spolupracovníky jednat, musí dále respektovat to, že stejně tak jako pro něho, tak i pro jeho spolupracovníky musí pracoviště naplňovat určité potřeby. Které to jsou? Odpovědi na otázky minulého testu: 1. Marketingové plánování má rozvinout cíle, strategii a opatření, která budou účinná v plánovacím období. Důležité je tedy sestavit takový výrobní, příp. výrobkový program, který bude vyhovovat přáním a potřebám spotřebitelů. 2. Ano. Marketingové plánování je nejdůležitější součástí podnikového plánování. 3. Úkolem rozpočtu je konkretizace marketingového plánu. 4. Marketingovou kontrolou zjistíme, zda: jsme získali dostatek prvotních informací; intepretace informačního materiálu byla provedena dostatečně pečlivě; stanovené cíle byly realistické; z alternativních strategií byla vybrána nejlepší; nevzniknou nepředvídané události. 5. Marketingově orientovaná organizace je strukturována s ohledem na potřeby trhu. Kontakt: NKA - Německá korespondenční akademie, Bertelsmann media, s.r.o., P.O. Box, Václavské nám. 23, 111 21 Praha 1, tel.: (02) 2422 8490, FAX: (02) 2423 0252. 
essay Ostře sledované dopisy Kontrolní středisko spojuje 19000 pošt * Zásilky kamkoliv po státě do čtyř dnů Kvalita poštovních služeb v Kanadě mne příjemně překvapila. Informační materiály od quebeckých firem jsem dostával prakticky druhý den, z jiných provincií do 48 hodin. Nikdy se mi nestalo, abych dostal oznámení, že si mám korespondenci vyzvednout na poště, jak se mi to stává v Praze. Ještě začátkem 80.let však měla kanadská pošta špatnou pověst. Zásilky docházely na místo určení pozdě, ztrácely se, práce poštovních zaměstnanců byla neefektivní. Rostoucí přepravované objemy si vyžádaly zásadní změny. Pošta nyní doručí 40 milionů zásilek po celém území Kanady denně. Výrazně k tomu přispívá národní kontrolní středisko v Ottavě připomínající centrum kosmických letů, které jsem měl možnost navštívit. Balíky na displejích Národnímu kontrolnímu středisku vévodí dlouhá stěna pokrytá asi tuctem velkoplošných displejů. Nepřetržitě sledujeme pohyb pěti tisíc kamionů a více než sedmi stovek letounů, které přepravují poštu po celé Kanadě, říká Louise Gadouaová , ředitelka Národního kontrolního střediska (na snímku). Několik specialistů střediska je počítači a telefony spojeno se všemi poštami a pomocí přepravců také s řidiči vozidel. V minulosti se často stávalo, že průsmyky v horách zasypal sníh a zásilky dorazily na místo s několikadenním zpožděním. Ve středisku je proto rovněž displej, který informuje o okamžitém počasí v celé Kanadě. Umožňuje to změnit trasu automobilu v případě, že se hlavní silnice stanou nesjízdné. Různé barvy Zásilky předané na poště jsou okamžitě označeny barevným terčíkem, který má každý den od pondělí do pátku jinou barvu. Do 11 hodin stejného dne jsou dopisy a balíčky roztříděny podle adresátů a jsou nakládány do kamionů, které je odvážejí na letiště, nebo do jiných měst. Barevný terčík usnadňuje nakládání pošty do kontejnerů, které jsou řazeny podle priorit a tvarovány tak, aby optimálně vyplnily celý prostor kamionu. Během přepravy barva zlepšuje přehled o tom, zda se zásilka nezpožďuje. Pošta se zavazuje, že všechny obyčejné zásilky doručí do čtyř dnů, asi 80 % jich dorazí k adresátovi již druhý až třetí den. Často se dopravují na vzdálenost několika tisíc kilometrů. Přes všechna zlepšení stále asi dvě procenta zásilek nedorazí k adresátovi včas. Stává se to většinou vinou odesílatele, který uvede buď starou, nebo špatnou adresu. Ročně se totiž stěhuje kolem šesti milionů Kanaďanů, nebo společností, které pozdě nebo chybně informují o změně adresy. Proto nyní kanadské pošty každou nahlášenou změnu minimálně jednou prověřují. Byl rovněž zaveden nový systém směrových kódů, které sestávají pouze z velkých písmen a čísel tak, že je možné směrovým kódem označit nejen budovu, ale dokonce i jednotlivá poschodí. Tím se snižuje nebezpečí ztráty nebo zatoulání zásilky zejména ve výškových administrativních budovách. text k foto : KANADSKÉ POŠTY: Sledují pohyb zásilek doslova se stopkami v ruce. 
other Obrázek: 7 Kancelář: Globtour Oblast: Chorvatsko - Istrije Ubytovací zařízení: Depandance Katarina (Kat. B) Cena za osobu Kč: 3440 Dítě Kč: 1710 Stravování: Polopenze Doprava: Autobus z Prahy 1220 Kč za osobu od 21. 5. 1994 Popis: Depandance Katarina je postavena na stejnojmenném ostrově vzdáleném asi 5 minut jízdy lodičkou z Rovinje. V bezprostřední blízkosti jsou přírodní oblázkové a kamenité pláže obklopené borovým lesem. Ve stejnojmenném hotelu slouží hostům restaurace, kavárna, snack-bar, market, prodejna suvenýrů a směnárna. Možnost provozování vodních sportů. Na terase nebo v hotelu taneční večery. Všechny pokoje jsou vybaveny sociálním zařízením a koupelnou. Polopenze se snídaní formou švédského stolu a večeří. Možnost plné penze za doplatek 660 Kč. 
description štoček: Zahraniční firmy a my Gorenje Tato nejvýznamnější slovinská průmyslová firma byla založena v roce 1950. Začala výrobou kamen na pevná paliva. V současnosti patří k důležitým evropským producentům ledniček, mrazniček, praček a dalších přístrojů pro domácnost. Společnost zaměstnává 7600 lidí a dosahuje ročního obratu kolem jedné miliardy marek. K hlavním trhům Gorenje patří Německo, Francie, Británie a Rakousko. V České republice prodává společnost asi 20 let. V minulosti šly nejlépe na odbyt lednice, v současnosti jsou to kuchyňské sporáky. Asi 70 % odbytu realizuje Gorenje přes velkoobchody, zbylých 30 % prodává přímo maloobchod. Kromě prodeje chce slovinská firma v ČR také vyrábět. Jednali jsme s řadou firem a do konce letošního roku vybereme nejvhodnějšího partnera. Se zahájením produkce, která má prověřit požadavky českého trhu, počítáme od začátku příštího roku, říká Bogdan Urh, obchodní ředitel Gorenje spol. s r. o. (na snímku). Společnost dováží z ČR pro slovinské zemědělce traktory a pro potřeby vlastní výroby dráty a sklo a ze SR plechy. Kontakt: Gorenje spol. s r.o., Vodičkova 36, 116 02 Praha 1, tel./FAX: (02) 2421 71 12, 22 34 80. 
essay Pravomoc a priority Do manažerských smluv jsem dal jako hlavní pracovní náplň tento text: Manažer je povinen vykonávat ve prospěch firmy všechny práce, na které má duševní a fyzické předpoklady a schopnosti. Nic více, nic méně. U středních manažerů jsem tolerantnější, u vrcholových je to povinnost a zákon. Tolik nám řekl úvodem generální ředitel rukavičkářských závodů Dobříš Jan Preclík. Pavel Šach První, co jsem musel před svým nástupem vyřešit s bývalými majiteli firmy, byly kompetence a moje pravomoc, začal se svěřovat Jan Preclík. Tehdy již byli noví majitelé v úzkých a přiznali, že sami fabriku neukočírují. Dalo by se říci, že jsem se stal jejich rozhodnutím neomezeným pánem. Tím mi ulehčili práci a já mohl předstoupit před lidi a říci, jaké zásady budu uplatňovat. Zněly jasně: Budu podporovat každého, kdo pro tuto firmu odvádí vysoce profesionální a efektivní práci. Prvním jeho krokem bylo, že se seznámil se slabinami současné organizace: Výrobní kapacity využívány na 40 %, provoz v nové výrobně koženek zastaven, nepřiměřeně velké zásoby hotových výrobků a rozpracované výroby, zbytečně početná administrativa, nízká produktivita práce, vysoké zatížení základními prostředky, nerentabilně založený zahraniční obchod. Jak se vypořádat s bývalou sníženou kvalitou dodávek na východní trhy, jak reagovat na změny trhu, (například šest teplých zim za sebou, přineslo recesi trhu), jak vybruslit z nekonkurenční struktury nákladů, když bylo vše zprůměrováno a není jasné, který provoz vydělává a který ne? Svou filozofii a strategii jsem postavil na několika pravidlech, sdělil Jan Preclík. To znamená v první řadě rozdělit priority na to, co musím udělat sám a ihned, co mohou udělat jiní a jindy a co mohu obrazně hodit do koše. Od samého počátku mi bylo jasné, že musím vyjít z řemeslného fortelu a tradice zdejších lidí. A nezklamal jsem se. Další zásady velely: Není nutné bezhlavě zvyšovat výrobu. Nezbytné je však zvýšit produktivitu práce o 30 až 50 procent a radikálně snížit náklady. Lidé si musí odvyknout, že východní trhy vezmou všechno, co se vyrobí. Pro nevyužité kapacity zajistit okamžitě doplňkovou výrobu, která vypomůže překlenout sezonní výkyvy. Nevyužité kapacity vytížit jinými programy, pokud se to nepodaří, pak je pronajmout nebo v krajních případech odprodat. Nás pochopitelně nejvíce zajímalo, jak se využívá velká pravomoc, která člověku leží na bedrech. Musel jsem přesvědčit své spolupracovníky, že chci postupovat spravedlivě a ve prospěch firmy, říká Jan Preclík a pokračuje: Nepotřebujeme ty, kdo k nám chodí jen pro výplatu . Ono se tohle lehko říká, ale těžko realizuje . Odvolejte například z funkce personálního ředitele, který nic neumí, firmu nezná, vzdělání žádné a svoje poslání vidí ve vyhazování nepohodlných pracovníků, když na druhé straně je spolumajitelem a váš osud na něm bude záviset. Ale udělat se to muselo a kromě jednoho případu mi to tehdejší vlastníci umožnili. Kontakt:Rukavičkářské závody a.s. Na zlaté stezce 927, 263 11 Dobříš, tel:0305 30111, fax:0305 22741 
advice Poradna Ochrana před zloději Pojišťovna pojistí můj obchod proti vloupání pouze za podmínky, že mám všechny venkovní prosklené plochy - vchodové dveře a výlohy - zabezpečeny proti násilnému vniknutí buď ochrannou kovovou mříží, roletou, nebo bezpečnostní fólií. Poraďte mi, podle čeho se mám při výběru některého z těchto druhů rozhodovat . Michal Seifert, Plzeň Ochranná mříž ochrání vaši prodejnu před násilným vnikem do prodejny poměrně dobře. Neochrání však před rozbitím skla výlohy. Specializovaní zloději jsou schopni pomocí svých nástrojů vytáhnout vystavené zboží i přes oka mříže. Mříž totiž nelze udělat tak hustou, aby některé předměty nešly protáhnout oky mříže. Mříž také nemusí vždy působit esteticky. V některých případech, jedná-li se o obchod v historickém domě, mohou být proti instalaci mříže i památkáři. Vytahovatelná roleta může být buď plná, nebo z ok jako ochranná mříž. Při rozhodování pro ni musíte mít na paměti, že s ní musíte každý den alespoň dvakrát manipulovat - při ranním vytažení a večerním stažení. Nechrání samozřejmě v okamžiku vytažení. A drzost zlodějů je bohužel bezbřehá - jsou známy případy, kdy zloděj i přes den rozbije výlohu a ukradne z ní vystavené zboží. Třetí z možností jsou bezpečnostní fólie. Lepí se na sklo z vnitřku prodejny, jsou odolné i proti střelám z brokovnice nebo malorážky. Hodí-li do výlohy se kámen, sklo praskne - vytvoří se "pavouk" -, ale nevysype se. Sklo zůstává nalepené na fólii a zloděj se dovnitř nedostane. Vedlejší výhodou je, že i bezpečnostní fólie jsou vybaveny UV filtrem, který zachytí až 99 % UV záření, čímž zabraňuje nadměrnému vybledávání zboží vystaveného ve výloze. Při vybavení obchodu bezpečnostní fólií záleží tedy na kvalitě fólie a její montáži. Když tyto dvě podmínky nebudou splněny, sklo nezůstane přilnuté k fólii a šikovnější zkušenější lupič se dovnitř dostane. Při výběru fólie je tedy třeba pečlivě vybírat. Posuzovat je tedy třeba: - Správný druh výrobku, aby se nejednalo například pouze o protisluneční fólii, ale o bezpečnostní, která má i kriminalistický atest. Jako příklad lze uvést fólii Solarmax SDI SMC-AX. - Výběr dodavatelské firmy, která má vyškolené pracovníky pro montáž. Zda záruky na výrobek poskytuje přímo výrobní továrna. - Jaký je výrobce. Bezpečnostní, stejně jako solární či termální fólie byly vyvinuty na objednávku NASA pro kosmické účely a patent na jejich výrobu je majetkem USA, jejichž vláda poskytla licenci na výrobu jen necelé desítce výhradně amerických firem. - Serioznost firmy. Je dobré vyžádat si reference od některých jejích zákazníků, zjistit, zda má spojení s výrobcem, přeměřit si tloušťku jí nabízené fólie (neboť i zde se objevují neseriózní obchodníci, kteří vydávají nekvalitní výrobky za kvalitní; jejich ochranný efekt je pak mizivý. Zdeněk Pučálka Kontakt: Malkovského 584, 199 00 Praha 9, tel. + FAX: (02) 895292 . 
description Velmi přitažlivé spoje České telekomunikace čeká bouřlivý rozvoj a modernizace Na této stránce vám v průběhu 2. vlny kuponové privatizace představujeme jednotlivé obory národního hospodářství. Ze seznamu podniků, které jsou nabízeny k investování, vybíráme jednoho typického představitele. Charakter a strategický význam spojů vyžaduje, aby i v tržní ekonomice byla jejich činnost monopolizována a kontrolována státem (kapitálovým podílem, udělováním licencí, cenovou regulací apod.). Jejich privatizace však není vyloučena, zejména služeb mimopoštovního styku. Potvrzuje to i vývoj v západní Evropě, kde se tím má dosáhnout zefektivnění činnosti a modernizace telekomunikačních a radiokomunikačních společností. Jen pošty stranou Spoje nabízejí ve 2. vlně kuponové privatizace majetek za téměř 7 miliard Kč, což je zhruba čtvrtina jejich celkového jmění. Větší část zůstane zatím ve vlastnictví státu, který rozhodne později o způsobu privatizace. Investorům jsou nyní určeny tři telekomunikační a radiokomunikační společnosti (největší SPT Telecom s nabídkou 6.1 miliardy Kč) a První novinová služba. S privatizací pošt se nepočítá. Spoje se podílejí 4.7 procenty na celkové nominální hodnotě majetku, vstupujícího do 2. vlny za kupony. V telekomunikačním a radiokomunikačním styku docházelo navenek v posledních letech k dynamickému rozvoji. Počty telefonních hovorů se v roce 1993 zvýšily proti roku 1989 o více než polovinu a některé progresivní formy přenosu dat několikanásobně (faxy, mobilní telefony, družicové přenosy apod.).V porovnání s vyspělými státy však byl tento růst zcela nedostatečný a opožděný. Technická zaostalost Zatímco úroveň technického vybavení radiokomunikací je na poměrně dobré úrovni, zcela zastaralá a nevyhovující je telekomunikační síť. V současné době připadá v České republice na sto obyvatel 17 telefonních stanic, ve vyspělých západních státech v průměru padesát. Počet neuspokojených žadatelů se dlouhodobě zvyšuje a dosáhl koncem roku 1993 téměř 600 tisíc. Průměrná čekací doba na zřízení telefonní stanice je 5 let, což ukazuje na výrazný předstih poptávky před nabídkou. Rychlejšímu rozvoji telefonizace brání zejména nedostatek ústředen, a kromě toho se provozovaná zařízení vyznačují nízkými technickými parametry i značnou opotřebovaností. Proto byl vypracován telekomunikační projekt zaměřený na výstavbu digitální překryvné sítě, který si vyžádá investice zhruba za 130 miliard korun. Podle něj by v roce 2000 mělo připadnout až 50 telefonních stanic na 100 obyvatel, zhruba 60 procent domácností by mělo vlastnit telefon. V porovnání se současným stavem jde téměř o trojnásobný růst (do roku 1993 činil roční přírůstek telefonních stanic 3 - 6 procent). V současné době probíhá digitalizace ústředen v největších městech. Očekávaný zájem U telekomunikací i radiokomunikací se ve 2. vlně očekává značná převaha poptávky. Jde o podniky s monopolním (výsadním) postavením na domácím trhu a přitom s dlouhodobě zabezpečeným odbytem. To by se mělo v jejich hospodaření projevit i výrazným růstem výkonů, zisku, a tím i cen akcií. U Telecomu je však třeba vzít v úvahu, že společnost bude po řadu let značně zadlužena, a tak velká část disponibilního zisku bude použita převážně na splácení úroků a úvěrů. Proto výplatu dividend nelze po několik let očekávat. Před Českými radiokomunikacemi nestojí tak velkolepý program jako před telekomunikacemi, větší zadluženost jim nehrozí a lze očekávat v brzké době i vyplácení dividend. Do 2. vlny vstupuje i společnost Telekomunikační montáže Praha, která byla částečně privatizována již v 1. vlně. Společně s Telecomem se investičně podílí na vybudování jednotné digitální telekomunikační sítě. Její akcie, které jsou zatím jediným reprezentantem spojů na burze, mají vysokou cenu a byly z nich vypláceny dividendy. Josef Majtán, František Masař Kontakt: Spořitelní investiční společnost, Řásnovka 12, 110 15 Praha 1, tel. (02) 248103 31, fax: (02) 231 78 16. 
essay Bez potlesku Jana Šmídová Pozdě, ale přece, chtělo by se říci poté, co poslanecká sněmovna schválila novelu zákona o mimosoudních rehabilitacích. Ta, po téměř čtyřech letech poznamenaných diskusemi a neúspěšnými legislativními kroky, otevřela možnost, aby Židům byl vrácen majetek, o který je připravili nacisté. Novela, již nakonec drtivou většinou hlasů po pečlivé zákulisní přípravě český parlament posvětil, má však tolik zádrhelů, že k jásotu není sebemenší důvod. Za jednoznačné pozitivum lze považovat snad jen fakt, že zákon vůbec prošel. Jeho schválení předcházela úporná jednání uvnitř koalice, jejichž výsledek charakterizuje následující situace. Zatímco ODS, z jejichž řad vzešly pozměňovací návrhy týkající se zejména odškodnění pouze "rasově postižených osob" a vypuštění novely zákona o půdě považuje schválení zákona za kompromis, ze strany ODA zaznívá něco jiného. Předkladatel zákona poslanec Viktor Dobal hovoří o tvrdém ultimátu, jímž velký koaliční bratr schválení zákona podmínil. Za nejproblematičtější je označována skutečnost, že novela omezila restituce jen na osoby, jež přišly o majetek z rasových, nikoliv však národnostních či politických důvodů. Toto znění je v porovnání s původní předlohou velice zúžené a místo nápravy křivd může vyvolat nejen křivdy další, ale i prohloubit animozitu vůči židovským spoluobčanům. Navíc, odvolávat se na sklonku dvacátého století ve státě budovaném na demokratických principech na rasový původ je na pováženou. "Rasovou perzekuci nelze dokazovat jinak než odkazem na norimberské zákony", uvedla v této souvislosti poslankyně ODS Anna Röschová, jedna z mála reprezentantů ODS, kteří pro okleštěnou verzi nezvedli ruku. Sněmovna si nejspíš úlevně oddechla s pocitem, že konečně smetla ze stolu horký brambor, který nepříjemně a dlouhodobě otravoval domácí ovzduší a působil jako jedna z rozbušek v koalici. A také nám dělal ostudu ve světě. Je to však úleva krátkodechá.Poslanci (a není vyloučeno že i prezident Havel), nesouhlasící se zmrzačenou verzí, se hodlají obrátit na Ústavní soud. Jeho rozhodnutí by mělo být motivováno jinými pohnutkami než panickou hrůzou před prolomením restituční hranice roku 1948. Právě ta byla, podle mluvčí ODS Jany Petrové, důvodem sázky na rasovou kartu. První restituční zákon českého parlamentu se do sněmovních lavic může vrátit jako bumerang. Ne v podobě předlohy, ale jako ozvěna kroků poslanců, kteří jsou v zájmu dosažení kompromisu schopni překročit únosnou mez i současného stavu koaličního týmu. 
description Jaké je pracoviště, takové jsou produkty Liberec (mag) - Za první čtvrtletí letošního roku vyšetřili veterináři na Liberecku a Jablonecku řadu potravin živočišného původu. Z 313 vzorků masa a masných výrobků nevyhovovalo 26 (kontaminovaných především bakteriemi a plísněmi). Při kontrole mléka a mléčných produktů nevyhovoval zhruba každý čtvrtý. Týkalo se to hlavně tvrdých sýrů z Příšovic a výrobků soukromé mlékárny ve Frýdlantě. Obsahovaly vysoký počet nežádoucích bakterií. Při kontrolách dopadly nejlépe drůbež a výrobky z ní. Všechny vzorky byly v pořádku. Také vejce z velkochovů byla hodnocena příznivě. Podle slov ředitele Okresní veterinární správy v Liberci přicházejí veterináři na nejzávažnější prohřešky při kontrole stěrů pracovního prostředí a pracovníků samotných. Celá třetina stěrů byla nevyhovující. Ukazuje to na nedostatečnou úroveň provozní hygieny, která se sice poslední dobou poněkud zlepšila, ale stále přetrvává spíše přezíravý postoj k ní. "Přitom je to nejlacinější cesta, jak výrobky zkvalitnit," řekl Josef Král. Za přestupek může veterinární správa navrhnout soukromé osobě pokutu do výše 5 až 10 tisíc, organizaci 200 až 400 tisíc korun. Za první měsíce letošního roku byly uděleny pouze dvě drobné pokuty. 
news Ochranáři z ČSOP chtějí uklidit svět Praha (črk) - I po osamostatnění skautů a odchodu nejradikálnějších ekologických skupin zůstal Český svaz ochránců přírody se 420 základními články a 7000 členy nejpočetnější ochranářskou organizací. Víkendový sněm v Havlíčkově Brodě zaznamenal opětovné rozrůstání členstva. Podle mluvčího ústřední výkonné rady M. Damohorského je tak ČSOP jediným subjektem schopným zorganizovat celostátní ekologický čin. Tím má být na podzim akce "Ukliďme svět", jíž se ČSOP připojí k celosvětovému tažení proti odpadům. Dílčí projekty organizací ČSOP se naopak velice různí - od konkrétních činů na záchranu vymírajících druhů po společenský tlak na navrácení územního plánování do resortu ministerstva životního prostředí. Stavějí se proti nevhodným stavbám a činnostem narušujícím přírodní rovnováhu a krajinný ráz. Po přesvědčivé přímé volbě zůstal předsedou ČSOP exministr B. Moldan. 
topic_interv J. Ježek: Vláda zdržuje reformu veřejné správy Konec podtitulku Vláda předkládá v těchto dnech parlamentu zásady zákona o působnostech vyšších samosprávných celků. Na toto téma hovoříme s nezávislým poslancem Josefem Ježkem, členem parlamentní komise pro územněsprávní uspořádání. Eva Martínková Prezident má pocit, že se reforma veřejné správy připravuje poněkud pomalu. Premiér Klaus považuje návrh působností samosprávných celků za výrazný krok kupředu. Co si myslíte vy? Způsob, kterým vláda předkládá parlamentu návrhy na reformu veřejné správy, vyvolává dojem, že jde o sérii taktických manévrů, aby se vytvoření regionální samosprávy přibrzdilo, odložilo, aby samosprávné regiony vznikly co nejpozději. Kdyby existovala pořádná opozice, nemohla by si to vláda dovolit. Počet celků, jejich působnosti a orgány v jejich čele jsou přece součástí jednoho problému, které se odděleně projednávají obtížně. Pokračování na straně 3 Pokračování ze strany 1 Proč myslíte, že by vláda chtěla bránit vzniku samosprávy? Připomněl bych výrok místopředsedy ODS Čermáka, který před několika dny sdělil televizním divákům, že senát a vyšší samosprávné celky byly při tvorbě ústavy ústupkem ODS. Dokud totiž neexistují samosprávné celky, zůstávají regiony v působnosti ústředních orgánů státní správy. A existuje představa, že bude-li o všem rozhodovat vláda a státní správa, tak bude transformace probíhat rychleji. Není na té představě přeci jen něco logického? Jsem opačného názoru, reforma veřejné správy, která začala před čtyřmi lety zrušením národních výborů, je nedílnou součástí společenské změny. Samospráva obcí, zemí nebo krajů je jedním z principů demokratického státu. Kdybychom se nenápadně vrátili k národním výborům, k hierarchické soustavě státní moci a správy, kde orgány pracují na principu podřízenosti, ovládány jednou politickou stranou, prohřešili bychom se proti ústavě i proti demokracii. Není domněnka, že by se premiér a ODS chtěli vracet k systému národních výborů, poněkud přitažená za vlasy? Nacházím v různých dokumentech podepsaných panem premiérem či jeho poradci formulace, z nichž vyplývá, že toto řešení by jim vyhovovalo. Považují samosprávu za sovětský model přímé demokracie, za jakousi účast pracujících na řízení. To je nesmysl, územní samospráva je výdobytek liberálnějšího 19. století, nikoli socialistického 19. století. Myslíte, že lidé u nás plně chápou, co je samospráva? Nezdá se, že by je řešení územní reformy příliš vzrušovalo. Pokud jim jde o to, zda budou patřit pod Hradec nebo Pardubice, pak je to myšlení v duchu národních výborů. V rámci samosprávy nerozhodují Hradec ani Pardubice, rozhoduje volený orgán. Samospráva dává občanovi možnost projevit se aktivněji v rámci svého místního společenství a prostřednictvím volby svých zástupců ovlivňovat rozhodování v obci. Tvrdit, že jednotlivý občan nechápe, o čem se v parlamentu dohadujeme, a že vlastně vyšší samosprávné celky nepotřebuje, to je jen součást zdržovací taktiky. 
caption Dánský ministr zahraničí Niels Petersen včera v Praze jednal se svým českým kolegou Josefem Zieleniecem Foto Karel Cudlín - LN 
news Kostel ve Rwandě cílem dělostřelectva Nairobi - Nejméně 14 obyvatel rwandského hlavního města zahynulo a dalších 150 bylo zraněno při minometném útoku na kostel, v jehož okolí se ukrývají tisíce uprchlíků před krvavými boji v Kigali. Oznámili to včera pracovníci pomocné mise OSN ve Rwandě (UNAMIR) a Červeného kříže. Nejméně dva minometné granáty vybuchly v neděli večer v blízkosti kostela Sainte Famille, kde se skrývá více než 2000 uprchlíků převážně z menšinového kmene Tutsiů. Mluvčí UNAMIR sdělil, že nebylo možno zjistit, kdo byl pachatelem útoku. 
essay Na nízké nájemné doplatíme Na území ČR si už asi padesát let stát vylepšuje obraz výsledků svého hospodářství před obyvateli tím, že mocenskými prostředky zajišťuje levné bydlení za cenu chátrání bytového fondu. Rozdíl mezi platbou za bydlení poskytovanou obyvateli domu a potřebami údržby stále vzrůstá. V posledních letech komunistického režimu byla již veřejně zchátralost bytového fondu vyčíslována, zřetelně vzrůstala, i když byly z veřejných prostředků provozovatelům bytového fondu poskytovány významné dotace. O skutečnosti, že nyní žijeme z podstaty měrou ani dříve nebývalou, se ze sebechvalných prohlášení představitelů vlády nedozvíme ani zmínku. Vychází se zřejmě z představy, že dům je podobnou majetkovou konzervou jako cihla zlata v sejfu a netrpěliví vlastníci domů mají počkat ještě pár let, až své bohatství budou moci uplatnit. Skutečnost je však jiná. Starší domy s dřevěnými konstrukcemi krovů a stropů a se zchátralými střechami jsou často již napadeny dřevokaznými houbami. Úspora nákladů na jejich včasnou sanaci pak bude v budoucnu vyžadovat demolici - s případným ponecháním obvodových zdí. Už teď je nutno často takto postupovat. Kromě přímých ztrát přinášejí tyto postupy značné nároky na dopravu a ukládání suti, zvýšení prašnosti - tedy výrazně negativní dopad na životní prostředí. Daň, která bude placena za populistickou snahu udržet extrémně nízké nájemné, a to často i těm, kdo to vůbec nepotřebují nebo si to vůbec nezaslouží, bude strašně velká. Výhradní ohled na krátkodobé cíle brání zřejmě státu, aby vzal na zřetel aspoň to, že právě nejvíce ohrožená historická zástavba městských center zajímá turisty, kteří přinášejí nejlevnější devizové prostředky. Z dopisu Jiřího Zámka, Praha 
news Pokles sazeb na mezibankovním trhu Praha - Obavy z budoucnosti malých českých bank vyvolávají přebytek likvidity na mezibankovním trhu, což tlačí úrokové sazby PRIBOR (pražské mezibankovní nabízené sazby) dolů. Podle bankovních dealerů se však budou sazby tento týden po prudkém poklesu v minulém týdnu snažit o získání půdy pod nohama. Vyplývá to z pondělní zprávy agentury Reuter. Jednodenní sazby PRIBOR v pondělí vzrostly na 5.61 procenta, když v pátek spadly na 3.68 procenta z 9.62 procenta v pondělí minulého týdne. Dealeři tento týden očekávají pohyb této sazby mezi pěti a šesti procenty. Dalším faktorem přebytku likvidity je přísnější úvěrová politika bank, díky níž zůstává bankám více prostředků než obvykle. Podle Pavla Křivonožky, hlavního dealera Raiffeisenbank, je na trhu nyní hodně peněz, které by za normálních okolností byly u malých bank. Podle analytiků je v ČR již přebytek bank a několik menších institucí zřejmě bude muset fúzovat. 
news Mistrovství světa házenkářek v roce 1995 se uskuteční od 5. do 17. prosince společně v Maďarsku a Rakousku. Světový šampionát mužů o dva roky později uvidí Japonsko nebo Egypt. Rozhodl o tom kongres Mezinárodní házenkářské federace (IHF) na svém zasedání v Lausanne. 
invitation Retrospektivní výstava textilní tvorby Jiřího Tichého (1924) byla včera otevřena v Jihočeském muzeu v Českých Budějovicích. Tichý se věnuje především monumentálním tapisériím, z nichž vybíráme jednu z novějších - Poctu Shakespearovi (1990-1991). (lin) Repro LN 
person_interv Povolání jako stvořená pro ženy Studentům prospěje svobodná kázeň, tvrdí Olga Sommerová Konec podtitulku Režisérka OLGA SOMMEROVÁ (1949) dosud realizovala přes třicet dokumentů, loni například snímek o rodině se spoustou adoptovaných dětí Spřízněni bláznovstvím či portrét Olgy Havlové pro GEN. Minulý měsíc se stala vedoucí katedry dokumentu na pražské FAMU. Jan Foll Proč jste tuhle funkci přijala? Mohla bych vám třeba říct, že jsem si do té židle sedla proto, že z Lažanského paláce je krásný výhled na Hradčany. Ale FAMU znamená pro ty, kteří tam studovali, zvláštní fenomén. Pro mne to byl v sedmdesátých letech ostrov svobody a období uvědomování sebe sama. K té škole mám tedy zvláštní citový vztah, právě tak jako ke své profesi, k dokumentu. Školu považuju za porodnici budoucích dokumentaristů a chtěla bych, aby tenhle druh nevyhynul. Proto se budu snažit, aby se studenti svobodně ukáznili, aby - jak říká Špáta - pozvedli prapor dokumentaristiky, čili její stavovskou čest. Aby mezi sebou pocítili sounáležitost. Aby neutíkali za reklamou, klipy a dokonce ani za hranými filmy, kterých si jinak samozřejmě vážím. Mým největším přáním je, aby dělali dobré filmy. Zodpovědně, invenčně a opravdově. Dnes v 18.20 na ČT 2 má premiéru váš nejnovější dokument Nebezpečí je mým povoláním, přibližující Petru Procházkovou - novinářku, jejímž živlem je riziko a konflikt... Odjakživa si myslím, že žurnalistika a filmová dokumentaristika jsou povolání jako stvořená pro ženy. Ženy se umějí ptát, umějí naslouchat a často se jim dostává od mužů džentlmenů výsadnějšího zacházení. Jako čtenářka Lidových novin jsem četla všechny Petřiny reportáže. Nemohla jsem si srovnat v hlavě, že taková hezká ženská, která by se hodila spíš na ples, jezdí do válek a podstupuje rizika příslušející podle obecných norem spíš chlapům. Válečných reportérek máme opravdu málo - asi dvě - a já se chtěla dozvědět, proč to proboha všechno dělá, jestli má strach a jak v té divočině vydrží bez koupelny. Na nedávném festivalu FAMU porota za studentské dokumenty neudělila nejen hlavní, ale ani druhou cenu. Jak si tento tvrdý verdikt vysvětlujete? Kdybych úplně zblbla čili ztratila dar kritického myšlení, musela bych po verdiktu poroty přemýšlet, zda je opravdu český dokumentární film - včetně toho famáckého - v krizi. Podle mě se ale octla v krizi spíš schopnost tolerance. A to obecně, nikoliv jenom u festivalové poroty. Jestliže posuzuju dokumentární film svého kolegy, osobně jsem ve svých soudech vždycky opatrná. Vím totiž, kolik obtížné práce, nejistoty a úsilí se za ním skrývá. Jestliže chcete slyšet můj postoj k rozhodnutí poroty, je to neslýchaný projev neúcty k práci druhého. Ale protože všechno zlé je pro něco dobré, může být výrok poroty pro nás, studenty i pedagogy, zároveň výzvou. popisek: Olga Sommerová Foto Lubomír Kotek - 
sport Hokej Zámořská NHL - úvodní střetnutí 2. kola play off: New Jersey - Basketbal Branky: 5. a 41. Nečas, 25. Bejbl, 61. Knoflíček. Rozhodčí Wencl. ŽK: Valnoha, Kocman, Maléř (Brno). Slavia: Jánoš Hipp - M. Pěnička, Suchopárek, Hyský - F. Veselý, Nečas, Bejbl, Kozel Kulhánek, Knoflíček. Brno: M. Pařízek - Maléř - Křivánek - Zúbek - Kocman, Dostálek, Valnoha, Špinar, Soldán - Holomek, Cupák. Anglická liga - 41. kolo: Ipswich - Manchester U. Cantona, 47. Zamorano, 63. Luis Enrique, 85. Romario, 42. Amor, 89. Urban, 81. Galvez, 52. Valencia. Motorizmus ME v závodech do vrchu - skupina N: 1. Mistrem je Olomouc. Uhodli jste? 
sport Doležal - 12. Svensson, 18. Hansson, 25. Berglund, 35. Sundin. Rozhodčí: Simmonds (Kan.). Kadlec, Holaň, Ščerban, Musil, Tejkl, Mečiar - Žemlička, Beránek, Ručinský - Janecký, J.Kučera, Doležal - Jágr, Straka, Kašťák - Sršeň, Horák. 
sport Spokojený Dobiaš, zklamaný Tobiáš Trenér Sparty se o titulu bude bavit nejdříve za 14 dní Konec podtitulku České Budějovice (bra) - Vítězstvím 2:1 na hřišti Českých Budějovic oplatila Sparta svému soupeři podzimní domácí porážku 0:1. V tabulce si udržuje pětibodový náskok před druhou Slavií a ke stoprocentní mistrovské jistotě jí v následujících šesti kolech (kdy hraje jen jednou mimo Prahu) stačí sedm bodů. "Zatím nemáme nic jisté. O titulu se začnu bavit, až v příštích dvou kolech porazíme doma Zlín a vyhrajeme na Bohemians," odmítal trenér Sparty Dobiaš po zápase gratulace k zisku mistrovského titulu. S výkonem svého mužstva byl však spokojen: "Před zápasem bych vzhledem k absenci Chovance a Novotného bral bod, se dvěma jsem samozřejmě maximálně spokojen. Za výkon, který jsme od 25. minuty předváděli, jsme si výhru zasloužili." O osudu zápasu se rozhodlo patrně ve 27. minutě, když domácí Přibyl za stavu 1:0 zblízka překopl prázdnou Koubovu branku. "Ten moment nás psychicky rozhodil a hráli jsme jen pasivně ve středu hřiště," říká budějovický trenér Tobiáš. "Prohrát se Spartou není žádná hanba, ale já jsem zklamán. Bohužel jsme jí dnešním výkonem cestu k titulu usnadnili. Bez Poborského a Povišera byla naše záloha slabší, jenže při troše taktické hry jsme alespoň na bod měli." 
news Odborová komora požádá o rychlejší provedení lustrací Praha (jap) - O urychlené vydání lustračního osvědčení všem šestnácti nově zvoleným členům předsednictva Českomoravské komory odborových svazů chce ČMKOS požádat ministerstvo vnitra. Mělo by se tak stát ještě tento týden. LN to včera řekl mluvčí komory Jiří Ryvola. Na svém letošním sjezdu totiž odboráři rozhodli, že všichni členové předsednictva komory musí Senátu ČMKOS předložit lustrační osvědčení. Senát by se měl sejít koncem května. "Rádi bychom se na ministerstvo obrátili formou osobního jednání, protože to je lepší než dopis," uvedl mluvčí Ryvola. Zákon stanoví lhůtu pro vydání lustračního osvědčení na 60 dnů. Oddělení lustrací ji v současnosti, díky nižšímu počtu žádostí, zkrátilo na 30 dní. Je-li to však nutné, dokáže pracovat i rychleji. Žádost se však musí podat písemně a oddělení lustrací podle závažnosti důvodu rozhodne, zda vyhoví či nikoli. "Urychleně vydané lustrační osvědčení je však bez záruky. Lustrování totiž nefunguje mechanicky, pracuje se s individuálním případem," uvedl V. Ruml z oddělení lustrací. 
weather Slabý proměnlivý vítr. V úterý a ve středu bude zpočátku polojasno, později přibývání oblačnosti s deštěm. Nejnižší noční teploty v úterý 4 až 0. st. C. Nejvyšší denní teploty pro oba dny 14 až 18 st. C. Slunce vychází v úterý v 5.34 a zapadá ve 20.21 hodin. Měsíc vychází ve 2.22 a zapadá ve 13.06 hod. Rekordní teploty 2. května: nejvyšší teplota 27.2 st. C v roce 1785, nejnižší minus 1.0 st. C v roce 1935. Dlouhodobý teplotní normál je 12.4 st. C. 
essay Nezávislá závislost Karel Steigerwald Zrod nové strany se prý čeká každým dnem. Bude se patrně jmenovat Sdružení nezávislých kandidátů. Kdo má paměť, vzpomene si, že básník Domažlický vydával kdysi časopis Nezávislost, na kterém byl, jak pravil Jaroslav Hašek, závislý. Parlament plný nezávislých osobností, do jejichž hřejivé moudrosti odlétá naše důvěra! Pryč jsou politické pletichy a triky stranických sekretariátů! Z nezávislých úst line se pravda. U nás v české kuchyni se má za to, že politika je lumpárna a strany jsou tu od toho, aby lid ošidily a své poslance držely na kruté oprati. Přebujelé houštiny všelijakých pidistraniček plných pidiosobností k tomu navádějí. Pořádný politik je tedy na stranách nezávislý, vede si svou pravdivou nepolitickou politiku podle své moudré osobnosti a láká voliče na svou nezávislost, protože nezávislost je hezké slovo, hezky zní a sugeruje představu, že straničtí politici jsou závislí na nějakém práskaném či zlotřilém vydřiduchovi, který je v hlubině těch stran zakután. Odvaha k nezávislosti je chvályhodná věc a volič ji jistě ocení. Oslněn svobodomyslným hartusením nevšimne si, že dvě stě nezávislých kandidátů nepředstavuje nic jiného, než dvě stě politických stran. Protože ale dvě stě různých náhledů na správu věcí veřejných, to jest dvě stě politických programů, ani největší politický tlučhuba z prstu nevycucá, shlukne se konec konců těch dvě stě nezávislých ve skupiny kolem nějakých jim sympatických programů a z těch shluků se narodí strany už samy od sebe, podle přirozené lidské vlastnosti, která sdružuje podobně smýšlející do posilujících houfů. Tož, aby byl někdo sám, to musí být nějaký formát! A formát je přesně to, čeho se odjakživa všude nedostává. Naši nynější nezávislí ještě ani nebyli zvoleni a už se shlukují do sdružení nezávislých kandidátů a tím jaksi svou nezávislost obracejí v její přirozený opak. Brzy si zvolí předsedu a nějaký výbor a dopadnou jak básník Domažlický. Luzné slovíčko nezávislí budou mít dál na krámě klamavě napsáno. Přispějou tím k dobré české tradici všemu říkat trošku jinak, než je zvykem, aby zmatek, v němž si libujeme, neutuchal. Nezávislého kandidáta ovšem pochvalme. Je to ve standardní politické scenerii žádaný, nedostatkový a okrajový jev, který může tak či onak tu scenerii zpestřovat, nikoliv ovšem vytvářet. Nezávislým kandidátem bývají většinou velmi originální postavy zvláštní autority a veřejné známosti, jimž právě pro jejich originalitu je každá strana těsná. Zjevují se v životě lidském tak řídce, jak řídce se zjevuje moudrost. Získat padesát tisíc podpisů nebývá pro ně žádný problém. Postavit na takto vzácném lidském typu politický život může jen nenapravitelný bludař. 
news Angola: Údajný masakr civilistů Lisabon - V Angole zahynulo více než 700 civilistů při víkendovém útoku vládních jednotek na vesnici Katabuanga v provincii Cabinda na severovýchodě země. Oznámily to včera zdroje blízké povstaleckému Národnímu svazu pro úplnou nezávislost Angoly (UNITA). Ve vesnici byli pouze civilisté, když ji vládní dělostřelectvo začalo ostřelovat a vojáci vytvořili palbou z automatických zbraní neprodyšnou clonu, uvádí prohlášení portugalsko-angolské Komise za osvobození politických vězňů v Luandě, které bylo zveřejněno v portugalském hlavním městě Lisabonu. 
program Vojta Náprstek a dům U Halánků Zítra uplyne sto let od úmrtí význačné osobnosti pražské společnosti minulého století - Vojty Fingerhuta-Náprstka. Narodil se v roce 1826 v Praze na Uhelném trhu. Ve dvaceti letech odešel studovat práva do Vídně, kde se zapojil do studentského hnutí. Porážka revoluce v roce 1848 vedla jeho kroky až do USA. Když se po deseti letech vrátil do Prahy, rozhodl se využít získané znalosti ve prospěch všeobecného blaha. V roce 1874 otevřel ve svém domě U Halánků Průmyslové české muzeum. Zasloužil se o prosazení mnoha pokrokových myšlenek a jako štědrý mecenáš stál v pozadí všech pražských kulturních i společenských událostí. dr. Milena Secká (ČT 2 - 18.30) 
caption Agresivita ovzduší i ptačího trusu představuje problém pro bronzové sochy v celé Evropě Foto Zdeněk Merta - LN 
letter Ochranářský anachronismus (LN 13. 8. 1994) Myslí si pan Poledne, že hladový člověk ve vlaku pozná, že servírovaná krmě je zkažená, že v obcích se dvěma obchody bude nespokojený zákazník vážit cestu do sousední obce za poctivějším obchodníkem? Vycházíme-li z autorovy logiky, pak do doby, než obchodník pochopí, že se mu nepoctivost nevyplatí, bychom měli jeho kvelb ignorovat až do smrti hladem. Z dopisu Jana Bartůňka, Praha 
sport Bělkevič dopoval Ženeva - Fotbalista Dynama Minsk Valentin Bělkevič měl pozitivní dopingový test při prvním utkání předkola Poháru UEFA Minsk - Hibernians La Valleta. Potvrdil to včera mluvčí UEFA. Odmítl sdělit , o jakou látku se jedná, protože ještě není znám výsledek opakované zkoušky. Své prohlášení učinil na základě toho, že dopingový případ oznámilo samo Dynamo Minsk. 
sport Courier vylovil z tašky rakety New York (Reuter) - Ve Flushing Meadows už dva dny pilně trénuje Jim Courier (11. tenista ATP). A to navzdory tomu, že po překvapivé porážce s Corretjou před týdnem v Indianapolisu bývalá světová jednička znechuceně oznámila, že rakety nechce nějaký čas vidět, takže zpochybnila svůj start na US Open (29. 8. - 11. 9 .). Hodil jsem rakety do tašky a zůstanou tam do té doby, než mi srdce řekne, abych je vyndal. A to může být zítra, za měsíc, anebo za deset let, řekl tehdy Courier. Včera po tréninku se Stichem už finalista US Open 1991 pokorně přiznal: Byl jsem frustrovaný. Přál bych si, abych to neřekl, ale stalo se a patří to historii. 
news Urbionalistické vášně na východě Čech přinesly první oběť Hradec Králové, Pardubice (agentura Wild Duck) - Zášť mezi urbionalisticky založenými občany Hradce Králové a Pardubic přináší první oběti. Včera jsem se vrátil z výletu do Spojených států, dnes jsme měli první stání a už jsem rozvedený, řekl agentuře WD Vlastimil N. Důvodem byl nepřekonatelný odpor k tomu, že jsem z Hradce. Pardubický soud to uznal a okamžitě nás rozvedl. Jsem rád, že mě ještě nevyhostili. Podobných případů je několik hlášeno i z Hradce Králové. Největší tragédie se však stala v Pardubicích. Známý místní rodák Roman M., autor Průvodce pardubickými restauracemi, se upil k smrti po zjištění, že se narodil v Hradci Králové. Tento fakt vydedukoval z kopií žádostí svých rodičů, aby pardubická matrikářka zfalšovala Romanův rodný list. Rození pardubických dětí v Hradci Králové je periodicky se opakující jev. Jednou za dva roky nám je sem vozili, sdělila sestra na porodnickém oddělení hradecké fakultní nemocnice. Vždycky v létě, když se v pardubické porodnici malovalo a v Chrudimi měli plno. My, abychom předešli nechutným tahanicím, jsme vozili naše rodičky jen do Chlumce a Nového Bydžova. 
invitation Dream Band All Stars (2.) V newyorském Lincolnově centru, v koncertní síni, kde pravidelně vystupují nejvýznamnější představitelé interpretačního umění klasické hudby, se v roce 1982 uskutečnil dnes už legendární koncert. Úvod druhé části záznamu otevírá sólo bubeníka Maxe Roache, který virtuózně hraje a improvizuje svou skladbu Mr. Hi Hat. Následuje střihová ukázka z roku 1952, kdy saxofonista Charlie Parker, trumpetista Dizzy Gillespie a bubeník Max Roach hrají bebopovou skladbu Hot House. Přeneseme se o třicet let dál a Hot House hraje titulní bigband, vedený Dizzym Gillespiem. Dále zde zazní témata Tin Tin Deo a Salt Peanuts.(pz) (ČT 2 - 22.35) 
other Základní hospodářské ukazatele 2 ) Roční průměr ; 3 ) Nezaměstnaní registrovaní koncem roku 
news Šetrné energetické projekty se představí v Berlíně Praha - Nové způsoby výroby a užití energie, které se vyznačují nejmenšími možnými ztrátami a současně jsou co nejšetrnější k životnímu prostředí, budou prezentovány na asi 100 projektech na výstavě Evropské energetické technologie se představují, která se uskuteční ve dnech 19. až 24. září v Berlíně. Jak řekl ředitel Energetického centra Praha Antonín Martínek, budou vystavované projekty zaměřeny zvláště na racionální způsoby využívání energie v dopravě, ve veřejných budovách a v průmyslu i na rozsáhlejší využívání obnovitelných zdrojů energie, jako je například výroba energie z biomasy a odpadů, na čisté a účinné způsoby výroby energie z uhlí a jiných paliv. Součástí výstavy bude i sympozium, jehož účastníci budou diskutovat zejména o marketingu inovačních technologií z různých energetických oblastí. Výstavu pořádá Generální ředitelství pro energetiku Evropské komise v rámci programu Evropské unie THERMIE, jehož hlavním cílem je podpora a prosazování nových, čistých a nízkoztrátových energetických technologií. Realizace tohoto programu byla zahájena v roce 1990 a bude ukončena v závěru letošního roku. Z rozpočtu EU na ni bylo vyčleněno 700 milionů ECU. 
news Ve Švédsku více osob bez práce Stockholm - Míra nezaměstnanosti ve Švédsku stoupla v červenci na 8.8 procenta po červnových 8.5 procenta. Vyplývá to ze sdělení švédského Ústředního statistického úřadu. V absolutním vyjádření stoupl počet nezaměstnaných v červenci na 395 tisíc z červnových 375 tisíc. Loni v červenci bylo ve Švédsku registrováno bez práce 435 tisíc osob. 
news Většinový balík akcií Mitonu pro americký Falcon New York/Praha - Americká firma Falcon Products, Inc. koupila 51 procent nábytkářského podniku Miton Mimoň, a. s., za která zaplatila 27.2 milionu korun. Dalších 42 procent akcií podniku bylo nabídnuto ve druhé vlně kuponové privatizace. Potvrdil to ředitel podniku Josef Kantor. Dalšími investicemi ve výši 25 milionů korun formou vydání nové emise akcií získá firma Falcon v akciové společnosti Miton 67procentní podíl. Falcon tuto skutečnost oznámil ve středu po dosažení dohody s českou vládou. Firma Falcon se dále zavázala investovat do českého podniku během příštích let zhruba 2.5 milionu dolarů (70 milionů korun) na nákup nového zařízení ke zvýšení kapacity a produktivity práce. Tím se podíl firmy na vlastnictví Mitonu zvýší na 84 procent. Ačkoli není pravděpodobné, že by tato koupě měla výrazný dopad na naše příjmy v krátkodobém výhledu, věříme, že se Miton, a. s., stane v budoucnu úhelným kamenem našich evropských operací, řekl předseda a výkonný ředitel Falconu Franklin Jacobs. Výrobní kapacita Mitonu spolu s distribucí zřízenou naší dceřinou firmou v Paříži - Falcon International E.U.R.L. - by měly Falconu dát příležitost k podstatnému růstu v celé Evropě. Jacobs připomněl, že jeho firma kupuje od Mitonu polotovary už více než 20 let a dobře podnik zná. Falcon Products, Inc. sídlí v St. Louis v Missouri. Hlavní náplní činnosti této akciové společnosti je design, výroba a prodej restauračního a kancelářského nábytku a příbuzných výrobků. Má pět továren v USA a jednu v Mexiku a distribuční střediska v Chicagu a Paříži. 
person_interv Tvrzení o výsadách vlády odmítám V pravidelné rubrice odpovídá premiér Václav Klaus na aktuální otázky redaktorky Evy Martínkové Veřejnost příznivě hodnotí odbornou způsobilost členů vlády, ale o jejich morálních kvalitách už není zdaleka tak přesvědčena. Plných 70 procent dotázaných v srpnovém šetření STEM se navíc domnívá, že dnešní vláda požívá stejná privilegia jako komunističtí hodnostáři. Čím si to vysvětlujete? Jsem trochu skeptický vůči těmto průzkumům. Výsledky musí být v rozporu s tím, co ukazují žebříčky popularity politiků a zjišťování důvěry konkrétním členům vlády. Chtělo by to hlubší rozbor. Nevím, jaké zásadní problémy morálních postojů vlády má veřejnost na mysli. Nemohla je získat jiným způsobem než prostřednictvím našich sdělovacích prostředků. Jsem velmi nervózní z toho, co je možné se dočíst o jednotlivých členech vlády. Jsem znervózněn nedostatečnou možností bránit se těmto tvrzením, vysvětlit je a odmítnout. To pak, myslím, plete veřejnost v hodnocení. Jestliže někdo čte absurdní výpady pana Kudláčka v Českém deníku, tak si musí myslet, že jsme strašní zločinci. V tomto smyslu se tam jediné slůvko nezakládá na pravdě. Nevím už, co dělat. Minulý týden jsem se například dočetl, že jsem intervenoval za pana Schlée u amerického ministerstva zahraničí. To rozum zůstává stát. A co zmíněná privilegia? Zásadně nesouhlasím s myšlenkou, že by dnešní vládní činitelé měli výhody jako představitelé minulého režimu. Zásadně ji odmítám. Každému sděluji, že člen dnešní vlády má pouze svůj plat, k tomu k dispozici auto a telefon. Nic jiného. Nemá speciální prodejny, speciální lékařskou službu, speciální dači, sanatoria, místa na dovolenou, žádné pomocníky v domácnosti. Nic takového žádný člen vlády nemá - toto musím rezolutně, ostře zdůraznit. Když šlo například o to, že bych měl mít telefon na chalupě, kde také občas bývám, tak proběhlo normální vyjednávání s jihočeským Telecomem, které jsem si sám normálně zaplatil, protože by to byl už druhý telefon a na ten nemám nárok. Co říkáte kroku Komerční banky, která klientům vypověděla některé termínované vklady s vysokým úrokem? Je pro mne velmi těžké komentovat tento krok vytrženě ze souvislostí, takže to nebudu činit. Tento krok pro mne začal před třemi čtyřmi lety neuváženým rozhodnutím Komerční banky a dalších bank posadit neuvěřitelně vysoko úrokové sazby ve vazbě na jednorázovou očekávanou inflaci. Tehdy jsem to považoval za hrubou chybu, protože cenová liberalizace, která měla vyřešit existující makroekonomickou nerovnováhu, byla jednorázovým neopakovatelným aktem, který jsme museli prožít a přežít. Myšlenka, že bychom se mu mohli bránit výrazným zvýšením úrokových sazeb, byla v podstatě chybná. Považuji za chybný krok provedený tehdy a zříkám se komentování kroku provedeného teď. Nepřišel už čas zpevnit korunu? Koruna je zpevňována každým dnem nepřetržitě od její devalvace 29. prosince 1990. Každý den bohužel platí to, že míra inflace v ČR je výrazně větší než ve dvou zemích, vůči jejichž měnám máme fixován kurz koruny, tzn. v USA a SRN. Díky tomu dochází k permanentnímu zpevňování koruny a to zpevnění v dnešní chvíli oproti momentu devalvace činí 80-90 procent. Důvodem změny kurzu by mohla být výrazná nerovnováha obchodní bilance. Kdyby náš vývoz byl daleko větší než dovoz, pak by bylo zpevnění na místě. Zlevnili bychom tak dovoz, zdražili vývoz a nastolili rovnováhu obchodní bilance. U nás ale existuje jev spíše opačný. Obchodní bilance má sklon k rychlejšímu růstu dovozu než vývozu a na příští rok v podkladové ekonomické části státního rozpočtu předpokládáme, že obchodní bilance vykáže deficit 15-25 miliard korun. Tento deficit bude vyrovnán jinými platbami, například turistickým ruchem a službami. Není tedy pravda, že bychom stáli před úkolem zlevnit dovozy a zdražit vývozy. Tyto a další souvislosti je třeba brát dostatečně v úvahu. Nedělá vám starost brněnská ODS? Brněnská ODS nám samozřejmě dělá starost dlouhodobě. Budeme o tom bezpochyby mluvit i na víkendové výkonné radě. Jediným řešením by bylo, kdyby se dvě znesvářené strany nepokoušely vítězit jedna nad druhou, ale hledaly řešení třetí. Podle mých informací k tomuto třetímu řešení vše směřovalo. Že to nakonec vyřešily jinak, je pro mne velkým zklamáním. 
news Národní knihovna týden mimo provoz Praha (teb) - Hala služeb, všeobecná studovna a studovna vědeckých pracovníků nebudou přístupné od pondělí 29. srpna do soboty 3. září. Důvodem je tzv. kolace neboli revize centrální evidence výpůjček. Kolace se provádí jednou za rok a zjistí se při ní případné chyby vzniklé v evidenci. Od 5. září budou již všechna oddělení (kromě části s rukopisy a starými tisky, kde od června probíhá dlouhodobá rekonstrukce) opět přístupná a Národní knihovna (NK) přejde z omezeného letního provozu k normálnímu v plném rozsahu. 
comment Jan Svoboda očima Matěje Mináče Když americký prezident Nixon organizoval na počátku sedmdesátých let vládní program nádorového výzkumu , byl genetik RNDr. Jan Svoboda jedním z mála Evropanů , který byl za velkou louži pozván . Hodinu před odletem dorazila na letiště nečekaná zpráva : nikam nesmí . A tak se i v tomto oboru stala naše věda popelkou , jen nesměle a spíše zásluhou několika jedinců kráčející vedle civilizovaného světa . Jedním z takových lidí byl a je i dr. Svoboda . Tento ředitel Ústavu molekulární genetiky v Praze a současně i profesor mikrobiologie na univerzitě v Missouri , patří bezesporu k našim nejvýznamnějším vědcům . ( tod ) ( ČT 1 - 20.05 ) 
news Úplatek za miliony Špindlerův Mlýn (jop) - Vedoucí jedné podnikové chaty ve Špindlerově Mlýně, 51letý D. Z., je stíhán pro podvod a vyžadování úplatku. Nejdříve totiž upravil fakturu a vyinkasoval pro vlastní potřebu 50000 korun. Dále při nedávném jednání o pronájmu objektu ve Starých Splavech, který patří firmě, u níž byl zaměstnán, požadoval na zájemci o pronájem, 50letém R. M. z Prahy, úplatek 2 miliony. 
collection Paragrafy Neznámý pachatel odcizil z louky ve Chvaleticích traktor Ostrowek s nakladačem a odjel s ním směrem ke vsi Kojice. Agrostavu Pardubice vznikla škoda 200000 korun.(jop) Ostrý ruční granát z 2. světové války nalezl zaměstnanec Velkoobchodu v Poděbradech v areálu podniku. Pyrotechnik nález zneškodnil. 
sport O pohárových soupeřích Slavie a Viktorie Jiří Ondřej Počtvrté v posledních dvou sezonách změří náš klubový fotbal síly se švédskými soupeři. Dosud ze tří soubojů vyšla dvakrát úspěšně česká mužstva, když Sparta vloni zdolala AIK Stockholm a Viktoria Žižkov nyní IFK Norrköping. Slavia má jistě blíže k postupu než k vyřazení - o stockholmském AIK má jistě už nyní nasbíráno spoustu poznatků. Zato londýnská Chelsea je velkou neznámou nejen pro Viktorii Žižkov. Podle zpráv však anglický klub upouští od typického ostrovního fotbalu, což by mohlo být výhodou. Každopádně to budou mít naše kluby v 1. kole evropských soutěží hodně těžké. AIK Stockholm: se Spartou hrálo jiné mužstvo AIK (Allmanna Idrottsklubbena) Solna byl založen v roce 1891, má 13500 členů, klubovými barvami jsou černá a bílá. Svá utkání hraje na Rasunda stadionu s kapacitou pro 52000 diváků. Dosavadní trofeje: 9 mistrovských titulů, 4 výhry ve Švédském poháru. Nejslavnější období historie jednoho z nejstarších švédských klubů, AIK Stockholm (neboli Solna), spadá do let před druhou světovou válkou. AIK totiž získal ze svých devíti mistrovských titulů osm do roku 1937 a tři ze čtyř pohárových triumfů dobyl rovněž před válkou. Tehdy právě AIK Stockholm a göteborgský klub Oergryte vládly domácí kopané. Dokonce dodnes je Oergryte v počtu švédských titulů na prvním místě společně s IFK Göteborg - oba kluby jich mají čtrnáct. V době útlumu hrál AIK dokonce třikrát ve druhé lize, ale vždy se po sestupu ihned vrátil do nejvyšší soutěže. V posledních pěti letech skončil AIK v lize dvakrát na osmé pozici, jednou byl šestý, jednou třetí a jednou ligu vyhrál. Zisk titulu jej v loňském roce přivedl vůbec poprvé do PMEZ, ale hned v 1. kole jej vyřadila Sparta. V pohárové Evropě teď AIK startuje celkem pojedenácté, neboť vedle jedné účasti v PMEZ hrál třikrát PVP a nyní je posedmé v Poháru UEFA. Když před třemi roky přebírali trenérské žezlo v AIK Tommy Söderberg a Thomas Lyth, nikdo nevěřil, že mohou být úspěšní v konkurenci švédských klubových velikánů, jakými jsou Malmö FF a IFK Göteborg. Každý tehdy nad AIK, z jehož řad vyšel současný předseda UEFA Lennart Johansson, lámal předem hůl. Ale AIK uspěl. Söderberg vytvořil se svým kolegou jistě silný, i když ne vynikající celek. Jeho výkony v tehdejším play off o titul, kdy ze čtvrté pozice v základní části se celek vyšplhal k titulu, domácí veřejnost šokovaly. Stejný postoj měli Švédové k AIK i po skončení minulého ligového ročníku (stále se hraje systémem jaro-podzim), ve kterém AIK skončil třetí. V zimě totiž z týmu odešli P. Larsson, Kiklund a Rus Jevtušenko do nižších švédských soutěží a s klubem se rozloučili i Söderberg a Lyth. Nezanechali ale za sebou trosky, neboť celek omladili. A jeho výsledky v tomto roce dokazují, že dobře. Trenérské místo převzal Hans Backe. Ten přišel z celku Oesters Vaxjö, který v lize 1993 obsadil osmou pozici. A nutno přiznat, že výkony AIK znovu překvapily. Z úvodních jedenácti zápasů ligy před MS v USA jen jedna porážka a čtvrtá pozice. Tedy přes všechny změny nelze AIK podceňovat. Ale při zhlédnutí výkonů IFK Göteborg a IFK Norrköping v předchozím kole evropských soutěží má Slavie značnou šanci na postup. Vloni proti Spartě produkoval AIK silovější fotbal než oba letošní soupeři Sparty a Viktorie Žižkov, a to může být pro Slavii nevýhodou. Během jara hrál tým zpravidla ve složení: Hedman - Sundgren, Mjällby, Jansson, Espmark - Nordin, Simpson, Borgqvist - Nergstrand, Hjelm. Polovina týmu pochází z vlastních zdrojů, taktika hry je založena na nekompromisnosti obrany. Proti minulému ročníku se měla zlepšit hra středové řady, kterou AIK po odchodu Jevtušenka změnil a omladil. Simpsonovi je např. 22 let, velkou nadějí je i 22letý stoper Mjällby. Brankář Hedman je jedním z Ravelliho náhradníků v reprezentaci a zkušenosti má ze švédského národního týmu do 21 let. S ním ve stejné věkové kategorii reprezentuje i Mathias Johansson. Chelsea Londýn: velké problémy s počtem cizinců Chelsea FC byla založena v roce 1905, klubovou barvou je modrá, od čehož je odvozena i přezdívka The Blues. Utkání hraje od svého založení na stadionu ve Stamford Bridge s kapacitou 36965, z toho 28000 míst krytých (původní kapacita 72000). Dosavadní trofeje: 1krát mistr, jednou vyhrála Anglický pohár, Pohár ligy i PVP. Londýnský klub Chelsea vstoupil do nejvyšší soutěže v roce 1907 a od té doby putuje mezi první a druhou ligou s převahou příslušnosti k první. Jeho nejlepším obdobím bylo dvacet let od zisku mistrovského titulu v roce 1955 do začátku sedmdesátých let, kdy vyhrál nejdříve Anglický pohár a následně PVP. Jeho účast v dalším ročníku PVP jako obhájce byla také posledním startem v evropských soutěžích až dodnes, kdy vstupuje do PVP jako poražený finalista Anglického poháru (0:4 s Manchestrem United, který získal double). Domácí pohárová soutěž byla pro Chelsea úspěšnější než liga. Kromě zisku trofeje startoval tento celek ještě třikrát bezúspěšně ve finále. Poprvé prohrál v roce 1915 se Sheffieldem U. (0:3), pak v roce 1967 s Tottenhamem (1:2) a po třetí teď s Manchestrem U. Finále v roce 1967 bylo první, ve kterém startovaly jen londýnské týmy, i když tato soutěž byla založena už v roce 1871. Při výhře v poháru v roce 1970 zdolala Chelsea tehdy vynikající Leeds United s Bremnerem, J. Charltonem, Lorimerem, Sprakerem, Copperem, Clarkem a manažerem Reviem. První zápas skončil ve Wembley 2:2 a musel se opakovat. Druhé střetnutí se hrálo na Manchesteru U. v Old Trafford a Chelsea vyhrála góly Osgooda a Webba 2:1. Vynikající byl brankář Boenetti. Ve finále PVP pak Chelsea zdolala Real Madrid 2:1 také v opakovaném zápase po remíze 1:1. Oba zápasy se hrály v Aténách. Během dlouhé historie tohoto klubu se v jeho trenérském (manažerském) křesle vystřídala řada výborných expertů jako např. Ted Drake, Dave Sexton, Geoff Hurst, Tommy Docherty, David Webb, Glenn Hoddle atd. Kromě Osgooda, Webba, Harrise a Hollinse tu hráli ještě tak výborní fotbalisté jako Bobby Tambling, Terry Venables a hlavně Jimmy Greaves, který drží dosud všechny klubové střelecké rekordy. Současný manažer klubu, 37letý Glenn Hoddle, reprezentoval Anglii v 53 zápasech, hrával za Tottenham (proti Bohemians) a Monaco, po návratu do Anglie byl hrajícím manažerem ve Swidonu, který přivedl do premier league. Ale když dostal nabídku z Chelsea, odešel po zajištění postupu z Swindonu do Chelsea, kde vidí větší možnost uplatnění a i širší možnosti. Před tím odmítl nabídku Tottenhamu k převzetí funkce manažera po propuštěném Venablesovi. Jejich vztah je stále příliš blízký a nechtěl střídat ve funkci svého přítele, s jehož propuštěním nesouhlasil. Shodou okolností jeho asistentem v Chelsea je Peter Shreeve, který byl manažerem Tottenhamu, když Hoddle hrál proti Bohemians, než odešel do Monaka. Pro Chelsea má jeho příchodem začít další velké období. Zřejmě to bude pravda, protože postup do PVP je nutno za úspěch pokládat. Chelsea hraje v Evropě pošesté, potřetí v PVP, třikrát startovala v Poháru veletržních měst. Během jedné sezony Glenn Hoddle přebudoval mužstvo, což se mu nemuselo vyplatit, protože dlouho jeho tým byl kandidátem sestupu. Ale zlepšené výkony ve druhé polovině soutěže obavy ze sestupu smazaly. Týmu Chelsea se podařil ojedinělý výkon, když sebral Manchesteru U. všech šest bodů a jak doma, tak venku vyhrál 1:0. V obou případech gól vsítil Gavin Peacock. Hoddle nepřevzal klub v nijak dobré finanční situaci, a tak musel také prodávat jako jeho předchůdci, aby si vydělal na posily. Z Chelsea odešli výborní hráči jako Townsend (Aston Villa), Durrie (Tottenham), Le Saux (Blackburn), Fleck (Celtic) a nyní Cascarino (O. Marseille). Prvním nákupem Hoddla byl Gavin Peacock z Newcastlu U. za 1.25 mil. liber, pak přišel stoper Jakob Kjeldberg z dánského Silkeborgu za 400 tisíc liber, další obránce Andy Dow, černý střelec Mark Stein, a teď kanonýr Paul Furlong z Watfordu za 2.3 mil. liber, což je klubový rekord (na druhé straně nejvíc dostal 2.5 mil. za Durrieho od Tottenhamu), obránce Scott Minto z Charltonu, David Rocastle z Manchesteru C. Duší mužstva bývá právě Rocastle, jehož přítomnost naznačuje odchýlení od anglického stylu. Hrával za Arsenal, Leeds a Manchester C. a 14krát reprezentoval. Zisk Peaccocka a Furlonga je Hoddleho úspěchem, byl o ně zájem v celé Anglii. Před zápasem s V. Žižkov bude mít Hoddle problém s cizinci. Mohou hrát tři, má jich šest: ruského brankáře Charina, obránce Kjeldberga (Dánsko), Johnsena (Norsko), a pak tři Skoty: Burleyho, Clarka, Spencera. PVP bude tedy Chelsea hrát v jiném složení než ligu, protože v anglické lize Skotové nejsou považováni za cizince. Kapitánem celku je pětinásobný reprezentant Dennis Wise, který přišel z Wimbledonu. 
sport Příbram získala bod v Blšanech Praha / Ostrava ( lt , sn ) - Fotbalisté Uherského Hradiště zůstávají po 3 . kole druhé fotbalové ligy , bez ztráty bodu a bez jediné obdržené branky . Tentokrát se jejich obětí stal Bohumín . Opava, která v minulém kole zaváhala v Xaverově, porazila doma bez problémů Turnov, když měla po celé utkání výraznou převahu. Překvapením kola je remíza Blšan na domácím hřišti s nováčkem z Příbrami. ŽK: Mahut, Penner - Švestka, Fišer, Kovárník, Uhlíř. ŽK: Plachta, Štěpaník, Čudrák - Kučera, Soukeník, Rusňák. 
sport Jarolím a Tymich klokany Praha (ber) - Nelichotivé postavení v tabulce první fotbalové ligy se na Bohemians rozhodli řešit získáváním posil. Z Jablonce přichází jejich někdejší hráč Tymich a zelenobílý dres oblékne i Jarolím. Bývalý kapitán Slavie hrál naposledy druhou ligu v Benešově, ale poté, co v průběhu uplynulé sezony vypadl ze sestavy, odešel a zdálo se, že skončí s fotbalem natrvalo. Do středové řady potřebujeme zkušeného hráče, který by dokázal zklidnit nezkušené mladíky. Jarolím má skvělý přístup ke hře a věřím, že by nám mohl pomoci. Mluvili jsme spolu, říká, že je připraven, že přes léto trénoval individuálně. Tymich hraje srdcem a věřím, že i on nám pomůže, řekl trenér Bohemians Barát. Jednání s Jarolímem by mělo být uzavřeno už dnes. 
news Kód k jaderným hlavicím má Jelcin Nukleární zbraně podléhají přísnějšímu režimu než štěpné látky Jan Gazdík Chaos při výrobě, skladování a distribuci štěpných látek v bývalém SSSR, který využívají mezinárodní mafie k pašování radioaktivního materiálu do zemí, jež usilují o výrobu jaderných zbraní, se prý nepromítá do výroby či skladování zbraní hromadného ničení v republikách rozpadlé supervelmoci. Tato sféra podléhá přísnému vojenskému režimu, jehož chod prý nebyl - zrovna tak jako v obranném průmyslu či v elitních jednotkách ruské armády - společenskými procesy narušen. Domnívají se to kriminalisté i vysocí důstojníci českého generálního štábu. Říkají, že ruské i ukrajinské jaderné nálože jsou uloženy ve speciálních skladech se zvláštním režimem střežení. Přístup k nim nemají dokonce ani ti, kteří by je měli v případě konfliktu použít. Jaderné hlavice jsou odděleny od nosičů, přičemž o jejich nasazení rozhoduje politické vedení země . Jen ono může dát pokyn k rozvinutí systému zásobování jadernou municí. Na námitku LN, že v raketovém vojsku strategického určení jsou jaderné hlavice k nosičům už připojeny, čeští důstojníci říkají, že tyto prostředky Rusko i ostatní jaderné mocnosti udržují na určitém stupni pohotovosti, který dnes už není tak napjatý. Strategické rakety mají kromě toho určité lhůty na zaktivování, které je rovněž těžko utajitelné. Jakékoliv zneužití těchto zbraní je blokováno speciálním technickým systémem. Dokonce ani obsluha sila, pakliže by ji ovládl fanatik, a ona nosič s hlavicí sestykovala, nemůže raketu odpálit. To umožňuje pouze kód, jímž disponuje prezident Ruska a snad i ministr obrany. Obdobný režim údajně platí i pro tisíce taktických nosičů a malých jaderných náloží Ruska: obsluhy nemají přístup ke kódům pro jejich odblokování. Důstojníci českého generálního štábu se domnívají, že větší nebezpečí světu hrozí z havárií jaderných elektráren. 
news Oživení je znatelnější v USA než v zemích Evropské unie V roce 1994 dochází k mírnému oživení světové ekonomiky a světového obchodu. Toto oživení je prozatím více znatelné v USA a některých východoasijských zemích (s výjimkou Japonska) než v evropských zemích OECD. Uvádí se to v analýze Komerční banky, kterou jsme dostali minulý týden. K postupnému oživení ekonomiky dochází též v zemích Evropské unie, hlavního obchodního partnera ČR. Poslední informace potvrzují nastartování ekonomické aktivity v SRN (původní odhad růstu HDP 1.0 % byl zvýšen na 1.5 %). Maďarsko a Slovensko očekává stagnaci HDP, Polsko pokračující růst. Bilance v ostatních transformujících se ekonomikách nenasvědčuje, že v roce 1994 dojde k obnovení jejich růstu. Celkově lze konstatovat, že vnější podmínky budou působit na českou ekonomiku mírně příznivěji ve srovnání s rokem 1993. Nejsou pravděpodobné žádné vnější šoky, jež by negativně ovlivnily domácí ekonomiku. Přetrvávajícím rizikem jsou pokračující snahy - přes uzavřená jednání GATT - o obchodní protekcionismus, prosazovaný zejména netarifními nástroji. 
other Spor o ekologii není výrazem odlišného názoru na nezbytnost racionálního udržování kvalitního životního prostředí, ale je sporem o to, zda respektovat nutnost podřízení se současným ekonomickým a politickým mechanismům individuální a společenské volby nebo zda se je pokoušet nahrazovat mechanismem jiným - rozhodováním elity, rozhodováním více vědoucích, silněji problém cítících, hlasitějších. Článek V. Klause na straně 5 
news Druhé biodožínky ekozemědělců Medlov (ob) - Historicky druhé biodožínky v ČR se o víkendu uskutečnily na soukromé farmě rodiny Smyčkových v Medlově u Olomouce. Jejich pořadatelem byl Svaz PRO-BIO (Naturvita Šumperk), který sdružuje většinu ekologických dělníků a zemědělských firem pracujících u nás bez pomoci chemických hnojiv a preparátů. Podle oficiálních údajů nyní v ČR hospodaří 187 ekologických farmářů a podniků na výměře takřka 16000 ha. 
news Volby podle harmonogramu Praha - Seznam volebních obvodů, jejich popis, počty členů jednotlivých obecních zastupitelstev a potřebný počet podpisů pro nezávislé kandidáty byl v souladu se zákonem o komunálních volbách zveřejněn na informačních plochách před některými obecními úřady v Praze a dalších městech ČR. Ne všechny obvodní úřady však zveřejňují zmíněné informace stejně snadno přístupným způsobem, ale využívají pro informování veřejnosti plochy ve vestibulech či na chodbách svých budov. Zpravodajové ČTK nezaznamenali v tomto ohledu prohřešek vůči volebnímu zákonu v žádném větším městě. Příštím krokem v harmonogramu obecních voleb je jmenování zapisovatelů Ústřední volební komise vládou do 4. září. Harmonogram jednotlivých kroků komunálních voleb, které se uskuteční 18. a 19. listopadu, upravuje zákon o volbách do zastupitelstev v obcích z 22. června letošního roku. Podle něj měl být seznam volebních obvodů zveřejněn do soboty 27. srpna. 
news V. Benda: Termín voleb byl schválen pozdě Z politické scény Olomouc - Za technické nedopatření a do jisté míry za politický záměr považuje místopředseda Křesťanské demokratické strany Václav Benda pozdní schválení zákona o komunálních volbách. Parlament zákon schválil 22. června. Benda se domnívá, že pozdní schválení mělo za cíl zkomplikovat jednotlivým stranám, a zvláště těm malým, přípravu voleb. Na dotaz, čí politický záměr to měl být, Benda odpověděl, že samozřejmě nejsilnější strana může předem znát řešení, které později podpoří, a je v jejím zájmu toto řešení oddalovat. Podle Bendy nebude moci být do voleb vydáno lustrační osvědčení pro kandidáty, protože do té doby nebude moci nikdo lustrace provést, a lustrace kandidátů označil za šaškárnu. 
collection Krátce Cílem USA na Kubě je pokojný přechod k demokracii. Prohlásil to včera americký ministr zahraničí W. Christopher, který zároveň řekl, že je proti jakýmkoli extrémním řešením, a zdůraznil, že americká vláda nyní neuvažuje o námořní blokádě Kuby, což by byl akt války. Kubánský prezident F. Castro vydal nařízení, které brání v odjezdu osobám, jež se pokusí vycestovat ze země na nebezpečných plavidlech spolu s malými dětmi a mládeží. Informoval o tom včera list Juventud Rebelde. Těžké víkendové boje v Kábulu mezi silami loajálními premiéru G. Hekmatjárovi a jednotkami prezidenta B . Rabbáního si za dva dny vyžádaly přes 30 mrtvých a 100 raněných. Oznámil to afghánský rozhlas. Italská policie zatkla o víkendu jednoho z nejhledanějších členů mafie.L. Tinnirello má na svědomí 119 vražd; v roce 1992 se také podílel na atentátu na soudce P. Borsellina, který vyšetřoval zločiny mafie na Sicílii. Ministr obchodu USA R. Brown přicestoval v noci na neděli do Číny, aby tam s nejvyššími čínskými představiteli jednal o zlepšení obchodní spolupráce. V předvečer návštěvy Čína propustila po 12hodinovém zadržení jednoho z čelných disidentů Wang Tana. 
news 20 milionů dolarů na pomoc Rwandě Kigali/Paříž - Světová banka poskytne rwandské vládě půjčku ve výši 20 milionů dolarů na rekonstrukci válkou zdevastované země. Oznámil to včera v Kigali nejmenovaný představitel OSN s tím, že půjčku by měla banka schválit během několika dnů. Podle jeho slov Rwanda potřebuje peníze především na platy, na dovoz základního zboží a na administrativu. Šest týdnů po jmenování prozatímní vlády národní jednoty nejsou finance na rekonstrukci zdevastované země. Vedoucí představitelé nové vlády ve Rwandě v sobotu navštívili jižní část země, aby tam příslušníky dvou hlavních rwandských kmenů přesvědčili, že mohou spolu žít v míru i přes masakry posledních měsíců. Francouzský ministr obrany F. Léotard v sobotu kritizoval spojence v Evropské unii, kteří se nepřipojili k humanitární operaci ve Rwandě. Francie sdělila, že nebude více ochotna podobnou zkoušku podstupovat. Tím, že Evropská unie nechala ve rwandské operaci Francii na holičkách, podle Léotarda ukázala, že její politika nemá žádný africký rozměr. 
essay Osvobození Paříže po 50 letech Jiří Jarkovský Jako by se stroj času dal do pohybu. Na náměstí před pařížskou radnicí vyjely tři tanky typu Sherman. Stejně jako před 50 lety. Dnes je ovšem nevítají zaprášení obránci budovy a bojovníci z barikád, ale prezident republiky Francois Mitterand a starosta Jacques Chirac. Jedna z hlavních oslav padesátého výročí osvobození Paříže vrcholí. Od 19. srpna do 3. září vzpomíná francouzská metropole na ony slavné dny před padesáti lety. Všeobecně se dnes ve Francii uznává, že osvobození Paříže bylo velkou zatěžkávací zkouškou pro generála de Gaulla. Jen několik týdnů před povstáním hlavního města se výbor jeho organizace Svobodná Francie přejmenoval na vládu. De Gaullovo postavení u amerického spojence bylo dlouho nejisté a prezident Roosevelt se několik let snažil najít pro Francii jiného vhodnějšího politika. Za této situace však de Gaulla nutně potřeboval, aby se Paříž povstáním přihlásila k jeho vládě a byla osvobozena Francouzi - tj. Leclerkovou divizí. To se mu, mimochodem díky pochopení generála Eisenhowera, s nímž si de Gaulle vždy rozuměl lépe než s Rooseveltem, podařilo. Po triumfálním přijetí 26. srpna na Elysejských polích už nebylo pochyb, kdo stane v čele francouzské vlády. Letošní oslavy výročí osvobození Paříže byly pojaty jako vnitrofrancouzská záležitost. Hlavní město povstalo a Leclerkova divize mu přišla na pomoc. V tomto smyslu se dočkal velké rehabilitace maršál Pierre Leclerc, nepochybně jeden z nejnadanějších vojevůdců 2. světové války. Roku 1946 se Leclerc v Indočíně dostal do sporu s místními konzervativními politiky, protože chtěl realisticky vyjednávat s vietnamskými nacionalisty. Několik měsíců před svou tragickou smrtí při leteckém neštěstí proto upadl v nemilost. Velkou pozornost věnovali autoři vzpomínkových statí generálu von Choltitzovi, který v srpnu 1944 velel německé posádce v Paříži. Dostal tehdy od Hitlera za úkol srovnat Paříž se zemí a bojovat do posledního muže. Schopnosti k tomu mu jistě nechyběly. V r. 1940 dobýval s německými vojsky Rotterdam a o dva roky později na východní frontě Sevastopol. Von Choltitz však krátce před svým jmenováním do Paříže velel v Normandii a přesvědčil se tam o obrovské materiální převaze spojenců. Ze setkání s Hitlerem zase nabyl dojmu, že se vůdce zbláznil. Byl proto předem psychologicky připraven se vzdát. Zvláště, když si uvědomil, že na účinnou obranu nemá dostatečné prostředky. Na přetřes se samozřejmě znovu dostala i otázka příměří, které obě strany konfliktu uzavřely 20. srpna prostřednictvím švédského konzula Nordlinga. I tento problém se ovšem dostal z roviny politické na historickou. Gaullističtí a komunističtí protagonisté si už nespílají do zrádců a dobrodruhů. Začíná převládat názor, že příměří, které se částečně dodržovalo dva dny, pomohlo povstalcům: doplnili zásoby střeliva a 23. srpna zasadili Němcům řadu úderů. Do oblasti legend zařazují dnes už téměř všichni historici tvrzení o tom, že Němci v létě 1944 podminovali v Paříži mosty a významné budovy. Jako všechny pokyny z Berlína plnil von Choltitz i tento rozkaz velmi liknavě. K nezodpovězeným otázkám patří problém divokých střelců. Když se Pařížané shromáždili na malé náměstí Svornosti k uvítání osvoboditelů a generál de Gaulle vstupoval do Notre Dame na slavnostní Te Deum, začal kdosi střílet ze střech okolních domů. Revoluční tisk z toho obvinil Němcům přisluhující milicionáře a de Gaulle ve svých Pamětech komunisty. Dnes se mnozí přiklánějí k názoru, že to byl projev davové psychózy. Další důkaz pro to, že pařížský srpen 1944 přechází z oblasti politické polemiky tam, kam patří: do historie. 
news Vietnamské silnice patří k rizikovým Hanoj - Silniční doprava ve Vietnamu je jednou z nejnebezpečnějších na světě. Podle oficiálních údajů tam za posledních šest měsíců na silnicích zahynulo téměř 2000 lidí. Počet dopravních nehod za loňský rok překročil 12000. V roce předchozím jich bylo zaznamenáno 7565. Počet smrtelných obětí stoupl za stejné období z 2834 na 4150. Nejvíce nehod je v Hanoji a v Ho Či Minově Městě, kde jezdí více než polovina z odhadovaných dvou milionů registrovaných motorových kol. Vinu na nehodách má nedostatečná znalost pravidel silničního provozu, špatné silnice a prudký rozvoj soukromé dopravy, která nahrazuje neodpovídající systém dopravy veřejné. 
sport Indurain mezi přistiženými Paříž - Čtyřnásobný vítěz Tour de France, španělský cyklista Miguel Indurain, byl usvědčen z dopingu. Třicetiletý profesionál se podrobil 15. května po třetí etapě závodu Tour de L'Oise ve Francii dopingovému testu, jehož výsledek odhalil přítomnost ve Francii zakázaného povzbuzujícího prostředku salbutamolu. Podle pravidel Mezinárodní cyklistické unie (UCI) se však ničím neprovinil, UCI dokonce připouští jeho použití v aerosolovém provedení, tak jak tomu bylo v Indurainově případě. Podle pravidel Francouzského cyklistického svazu se však jedná o doping. Pověst profesionální cyklistiky v posledních dnech značně utrpěla. Vždyť sotva v pátek bylo oznámeno, že dopingová zkouška mistra světa z let 1991-92 Itala Gianni Bugna vykázala zvýšenou hladinu kofeinu (povoleno je 12 miligramů, v Bugnově vzorku se objevilo 16.8). Jelikož by se v případě potvrzení testu A jednalo o druhý případ Bugnova dopingu, hrozí mu dvouletý trest. 
sport Martina Navrátilová vyhrála volby New York - Americká tenistka českého původu Martina Navrátilová se stala předsedkyní Ženské tenisové asociace. V nedělní volbě zvítězila nad svou dlouholetou partnerkou ve čtyřhře a předchůdkyní ve funkci Pam Shriverovou. Navrátilová nastínila v krátkém projevu své plány. Navrhla přepracování turnajového kalendáře tak, aby se špičkové hráčky utkávaly častěji než dosud. 
sport Dnes v Bratislavě proti Slovensku Bukač nechce zklamat hokejisty, kteří chtějí pro reprezentaci něco udělat Praha (bra, tob) - Česká hokejová reprezentace má za sebou pod vedením nové trenérské dvojice Bukač - Uher první dva zápasy. Liberecké vítězství (3:2) a děčínská remíza (2:2) se sice jako žádné zázračné výsledky nejeví, ale při bližším prozkoumání nejsou tak špatné. Zatímco kanadský trenér George Kingston přivezl na sever Čech téměř totožný kádr, který hájil německé barvy na posledním mistrovství světa v Itálii, Bukač si vybral z Hlinkova šampionátového týmu pouze tři hokejisty: brankáře Turka, obránce Tejkla a útočníka Horáka. Vedle tří matadorů (Šindel, Jelínek, Stavjaňa) dostalo příležitost sedm nováčků a další hráči, z nichž u většiny by se zkušenosti na mezinárodním poli v podobě mezistátních zápasů daly spočítat na prstech jedné ruky. Hlavní pozitivum vidím v tom, že všichni nominovaní hráči jsou připraveni v tréninku i v zápase odevzdat vše, hodnotí Luděk Bukač. Většina hokejistů má před sebou ještě další cíle. Chtějí si vybojovat angažmá někde na Západě nebo v zámoří. Naší povinností je hráče z naší ligy, kteří mají chuť pro reprezentaci něco udělat, nezklamat. Už dnes čeká české hokejisty další prestižní měření sil. V Bratislavě nastoupí ke druhému oficiálnímu zápasu proti Slovensku, které v minulých dnech sehrálo dva přátelské zápasy na domácím ledě proti Norsku s výsledky 3:1 a 2:3. Rivalita, která panuje mezi oběma zeměmi bývalé federace na hokejovém poli, slibuje zajímavou podívanou. Slovensko se jistě pokusí rehabilitovat se za porážku z olympijského souboje o 5. místo (1:7). Slováci nehrají tak agresivně jako Němci, takže nemám strach z žádných potyček nebo negativních emocí. Jedeme do Bratislavy k přátelskému, a ne k nepřátelskému utkání, řekl Bukač. Základ slovenské reprezentace tvoří devět hráčů Trenčína v čele s L. Kolníkem (vrátil se z Lukko Rauma) a Zdeno Cígerem (odmítá hrát dále v Edmontonu). Z krajánků se představí Jerguš Bača (Leksand) a Oto Haščák (Kaufbeuren). Chybět bude obránce Robert Švehla (Malmö), který prý stále koketuje s přestupem do Calgary. Luděk Bukač se rovněž vyjádřil k případu zlínského obránce Kowalczyka, kterého jeho klub neuvolnil pro reprezentaci z důvodu stávky hráčů. I kdyby se do zahájení turnaje Pragobanka Cup vztahy mezi vedením a týmem urovnaly, žádného hokejistu Zlína nenominujeme. Stojíme totiž na straně klubu. 
collection Blšany protestují proti výkonu rozhodčího Bez bodové ztráty a dokonce i s nulou v kolonce inkasovaných gólů je po 3. kole druhé fotbalové ligy jediný tým z osmnáctičlenného pole - Uherské Hradiště. Naopak na druhém pólu tabulky zůstává osamocený Bohumín, který ještě nebodoval. A právě tyto týmy se v sobotu utkaly. Popravdě řečeno, z Bohumína jsem měl strach, přiznal po zápase trenér slováckého týmu Antonín Juran. Obavy asi nebyly namístě, vždyť Uherské Hradiště přesvědčivě zvítězilo 4:0. Je jen otázkou času, kdy se Bohumínu začne dařit. Mužstvo se přes léto hodně posílilo (před zápasem v U. Hradišti přišel i ligou protřelý Janšta - pozn. red.) a to se musí časem projevit, slibuje Juran lepší budoucnost svému víkendovému soupeři. Hamsa opět postrachem Exligové Vítkovice, které po sloučení hrají v Karviné, potvrdily výhrou 2:0 nad Uherským Brodem, že budou patřit k nejvážnějším kandidátům na postup. Už potřetí splnily dvoubrankovou normu na zápas a mají za šest gólů sedm bodů, což je řadí na druhé místo v tabulce. Vyšel nám začátek utkání, vždyť jsme vedli už ve třetí minutě. Perfektní byli diváci (rekordních 4500 - pozn. red.) a konečně se zlepšil i terén, liboval si trenér celku Karviná/Vítkovice Lubomír Vašek. Zato jeho jmenovec na uherskobrodské lavičce Lubomír Bláha suše konstatoval: Domácí vyhráli zaslouženě, ale umožnili jsme jim to chybami v prvním poločase. Na třetí příčku se vyhoupl LeRK Brno po kanonádě 5:1 proti Brandýsu. Jihomoravané naznačili, kdo bude jejich nejúdernější silou - kanonýr Hamsa, posila z Drnovic, se totiž blýskl hattrickem. Bartlův vršovický dloubák Ani Opava po propadáku předminulý týden na Xaverově tentokrát nezaváhala (4:0 nad Turnovem), ačkoliv měla před výkopem starosti se sestavením obrany - Orel zůstal po dlouhodobém zranění oka na lavičce a Hadaščok s Onuferem byli v trestu za vyloučení v Horních Počernicích. Slezané měli trvalou herní převahu a vyjádřili ji čtyřmi góly. Dva z nich dal dlouhán Bartl, efektní byla jeho penalta ala vršovický dloubák. S malou křivdou odjížděli z Ústí třinečtí fotbalisté, kteří zde podlehli 1:2. Prvnímu gólu domácích předcházel Procházkův faul na brankáře Jusku, vysvětlil třinecký trenér Vlastimil Palička. Pravdou je, že Juska si celý zápas držel naražená žebra. Přesto je výhra domácích zasloužená. Škoda, že tentokrát nebyl ve své kůži kanonýr Procházka, jinak mohlo být vítězství výraznější, poznamenal ústecký trenér Jaroslav Dočkal. Procházka šel třikrát sám na brankáře Jusku, ale ani jednou neproměnil. Ještě více se cítily poškozeny Blšany po remíze 1:1 s Příbramí. Domácí trenér František Cipro byl za protesty vyloučen v 52. minutě utkání z lavičky. Podle manažera domácích Zdeňka Kováře byl však výkon rozhodčího Havlíčka tragédií a posílají na něho stížnost do komise rozhodčích. Příbrami prý odpustil dvě penalty, několik žlutých karet a zápas zkrátil o minutu. Kladno ve stínu kontumace Dramatický byl duel Kladna (už s posilou Mlejnkem na lavičce) s Teplicemi, v němž štěstí nakonec přálo domácím (2:1). Měli jsme více brankových příležitostí, ale díky nepřesnosti jsme proměnili jen jedinou. Zasloužili jsme si minimálně bod, konstatovala teplická trenérská dvojice Karel Vytisk, Přemysl Bičovský. S tím souhlasil také kladenský trenér Jan Poštulka, který dodal: Na výkonu mužstva se podepsalo páteční rozhodnutí disciplinární komise, která nám odebrala tři body za neoprávněný start Petra Svobody v utkání s Turnovem. Svoboda měl v tomto utkání zákaz startu kvůli žlutým kartám, ale na radu vedoucího mužstva Miroslava Bubeníka si trest odseděl v předcházejícím utkání Českomoravského poháru a nastoupil proti Turnovu. Jenže podle regulí to lze udělat jen v případě vyloučení. Kladenský mecenáš Martin Michal ihned zareagoval: Pan Bubeník byl odvolán z funkce vedoucího mužstva a bude se starat o rekonstrukci stadionu, na niž se chystáme. Po dvou porážkách ve Frýdku-Místku a v Příbrami konečně zabral Havířov, ačkoliv premiéru na vlastním hřišti nezačal dobře. Pardubice se totiž ujaly vedení Plockovou bombou ve 26. minutě, ale domácí otočili skóre třemi góly v rozpětí dvaceti minut na přelomu prvního a druhého poločasu. Po loňské porážce 0:3 v Pardubicích a domácí remíze 1:1 mi před zápasem běhal mráz po zádech, abychom znovu nezklamali. Konečně jsme ale začali proměňovat šance, radoval se havířovský trenér, zato pardubický Pravoslav Chalupa odjížděl zklamán: Podržel nás brankář Schejbal, ale všechno se lámalo ve 34. minutě, kdy obrana neuhlídala Krajčoviče. Vzápětí stejný hráč 'zařídil' po faulu Fišera penaltu a bylo rozhodnuto. Xaverov se o lepší výsledek ve Frýdku-Místku připravil chybami v obraně. Výhra 2:1 je před středečním derby v Opavě moc důležitá pro posílení sebevědomí, řekl trenér valcířů Petr Žemlík. (ber, mo, sn, šv) 
essay Jak na sobě vydělat Poslední slovo Ivan Hoffman Stále nikdo neví, ze které strany do naší obce dorazí civilizace v podobě vodovodu. Ale již nyní jsou pohromadě peníze, za které bude naší vesnicí rozvedena síť trubek od domu k domu. I kolem mých oken jsou již zabodnuty kolíky, usnadňující orientaci bagristovi, který brzy zjizví terén výkopem. A já si již představuji, jak mu říkám: Jestli tu hlínu naházíte na barák, urazím vám ruce. O tom, zda obec po položení trubek vrátí zeminu tam, odkud ji vytěží, ani nemluvím. Zeptali jsme se a obec odpověděla pouze pitomým šklebem. Zájem o vodovod? Po několika suchých létech říkáme ano. Když pohledem do studně člověk zjistí, že se hladina nalézá někde pod osmou skruží, stojí náhle před ponižující volbou, zda večer napustit vanu, anebo zalít okurky. Zájem obce a občana ovšem není týž. Občan má o placenou vodu z vodárny pouze omezený zájem - když chybí ta neplacená ve studni. Obec by ovšem ráda dodala vodu exkluzivně, přípojkami se vyhnula čerpadlům do našich studní, aby se na vysokých poplatcích za obecní vodu vracela investice do zmíněného potrubí. Obec od občana očekává, že si na sebe odběrem placené vody vydělá. Hudbou blízké budoucnosti ovšem není pouze vodovod. Ten je pro obec povinně aktuální od okamžiku, kdy rozhodla svolit k vybudování mamutí skládky odpadu, vzdálené od nás pouze několik kilometrů. Nikde jinde tu skládku nechtěli z obavy před znehodnocením spodní vody - až naše obec ve vybudování smetiště, samozřejmě ekologického, spatřila řešení své špatné ekonomické situace. Peníze, utržené za uskladňování odpadu, obci umožní vybudovat vodovod! No a my jsme přeci po vodovodu volali... Proč o tom hovořím tak ze široka? Když se řekne obec, v malém je to totéž, jako když se ve velkém řekne stát. Je třeba si představit několik konkrétních lidí, které jsme zvolili, aby spravovali jednou věci státní, jindy obecné. Blíží se komunální volby. Pokud se vám mé vyprávění o skládce odpadu a o vodovodu zdálo alespoň trochu alarmující, přemýšlejte. Neucházejí se náhodou o vaši voličskou přízeň v té vaší obci experti, kteří vás jednou budou cynicky zachraňovat před katastrofou, do které vám před tím pomohou? 
news Stabilní rozvoj německé ekonomiky Paříž - Konjunkturní oživení německé ekonomiky se podle studie Organizace pro hospodářskou spolupráci a rozvoj (OECD) v nadcházejících měsících urychlí. Podle nejnovější studie o této zemi OECD očekává, že růst hrubého domácího produktu dosáhne 1.7 procenta a v příštím roce se zvýší na 2.5 procenta. K urychlení hospodářského rozvoje SRN přispěje především export, stavebnictví a postupně i další odvětví zpracovatelského průmyslu. Trh práce to však příliš neovlivní. V letošním i příštím roce předvídá OECD Německu průměrnou desetiprocentní míru nezaměstnanosti. V západní části země má v příštím roce dosáhnout míra nezaměstnanosti 8.4 procenta, v nových spolkových zemích 16.9 procenta. Při nevýrazně rostoucích mzdách by se měla inflace snížit z letošních 3.1 na 1.9 procenta v roce 1995. Protože reálné příjmy letos klesnou o jedno procento, k hospodářskému růstu Německa nijak nepřispěje soukromá spotřeba. Pro tento rok přitom předpovídá OECD pokles spotřebitelských výdajů o 0.2 procenta a pro rok 1995 přírůstek pouze o 0.9 procenta, uvedla agentura DPA. 
news Ruský ministr zahraničí Kozyrev vyzval k ukončení bojů v Bosně Sarajevo/Záhřeb - O zájmu Moskvy na zastavení válečných operací v Bosně včera bosenské vedení při své návštěvě bývalé Jugoslávie ujistil ruský ministr zahraničí Andrej Kozyrev. Je nutné, aby muslimská armáda zastavila své válečné operace, řekl Kozyrev v Sarajevu bosenskému prezidentovi Alijovi Izetbegovičovi. Ruský ministr zahraničí přiletěl do Sarajeva z Bělehradu, kde při jednání se srbským prezidentem S. Miloševičem opět odmítl myšlenku jednostranného zrušení zbrojního embarga vůči bosenské vládě, kterou navrhují USA. Srbský prezident přerušil veškeré styky s bosenskými Srby za jejich odmítání mírového plánu pro Bosnu. V Záhřebu, který ruský ministr navštívil ihned po Sarajevu, Kozyrev vyzval k okamžitému zrušení některých sankcí OSN vůči Srbsku, odměnou za Milosevičovo uvalení blokády na bosenské Srby. S chorvatskou vládou pak hovořil o postojích Srbska, zejména pokud jde o kontrolu hranic mezi Srbskem a Bosnou a Hercegovinou. Podle náměstka chorvatského ministra zahraničí Ivo Sanadera chorvatský prezident Franjo Tudjman v rozhovoru s Kozyrevem zdůraznil, že Chorvatsko je proti jakémukoli zmírnění mezinárodních sankcí proti Srbsku a Černé Hoře, dokud nebude vyřešen nejen konflikt v Bosně, ale i v Krajině. Více o situaci v Bosně na straně 6 
description Dámský kondom nenadchl české ženy Na francouzského lékaře Condoma si vzpomene málokdo, na jeho pryžový vynález chránící před početím a pohlavními chorobami většina těch, kdo používají nějakou antikoncepci. Kondom určený pro ženy a nazvaný Femidom se na americký trh dostal někdy před čtyřmi roky. Jak dopadl u nás? Ženský kondom se od tenkostěnné pánské verze liší podstatně tlustšími stěnami, větším průměrem, několikanásobně vyšší cenou a také nutností používat lubrikantu. Společného se svým vzorem má to, že brání průniku semene do pochvy, při správném použití zamezuje šíření pohlavně přenosných nemocí a je určen na jedno použití. Pokud jsme tento kondom nabízeli u nás, ženy zatím odmítaly. Připadalo jim to divné, blbé a nekomfortní, uvádí sexuolog Radim Uzel ze Společnosti pro plánování rodičovství a sexuální výchovu. Naopak muži, kteří se obávají pohlavně přenosných nemocí, dámský kondom vítají, protože pak sami nemusejí používat prezervativ. Mám takový dojem, že ve Spojených státech je v tom něco z emancipačního feministického úsilí, říká R. Uzel. Americká žena už má kromě penisu všechno. Je tak rovnoprávná, že má i ten prezervativ. Naše ženy nemusí mít všechno. Dámský kondom je uváděn jako oficiální bariérová antikoncepční pomůcka. Ve Spojených státech se poměrně rozšířila pro svůj vedlejší účinek - staví bariéru pohlavně přenosným nemocem. K nám se dámský kondom nedováží. Příležitosti udělat trhák a s ním dobrý obchod si zatím asi nikdo nevšiml. (bo) 
news Dohoda s Rakouskem v říjnu Praha (hm) Přípravou mezistátních dohod o sociálním zabezpečení, vzájemném zaměstnávání občanů a o spolupráci mezi resorty se zabývali při pondělním setkání v Praze ministři práce a sociálních věcí ČR a Rakouska Jindřich Vodička a Josef Hesoun. Jak ministr Vodička uvedl, příprava dohody o sociálním zabezpečení občanů na území druhého státu je v pokročilém stadiu a lze očekávat, že v říjnu experti dopracují její konečné znění. Zákon o vzájemném zaměstnávání občanů má podle ministra Vodičky vnést řád a přehled do zaměstnávání tzv. pendlerů, jejichž skutečný počet ani jedna strana nezná. Rakouský ministr Hesoun prohlásil, že o uzavření této dohody s ČR usilovala jejich země již delší dobu, ale situace mu nedovolila zahájit jednání dříve. 
news Koalice křesťanských demokratů na Moravě Z politické scény Brno/Olomouc (škr, pet) - Ve volbách do Zastupitelstva města Brna bude KDS kandidovat společně v koalici s KAN. Řekl to včera předseda oblastní organizace Brněnsko Jiří Malůšek. Podle něj bude mít na kandidátce KDS dominantní postavení. V některých městských částech bude strana kandidovat také společně s ODA. Podle Malůška by brněnská KDS přivítala zvláště v některých menších částech společnou kandidátku i s ODS a KDU-ČSL. U ODS i KDU-ČSL jsme narazili na suverénní postoj, že si vystačí samy, dodal. Zatímco v Olomouci vstoupí do voleb KDS společně s KDU-ČSL a KAN pod společným názvem Unie křesťanských demokratů, v Prostějově a Šumperku utvoří koalici s KAN a ODA. V Olomouci o tom informoval místopředseda strany M. Tyl. Koalice s KDU-ČSL, ODA a KAN bude tvořit KDS na většině míst Moravy, v některých případech dojde i ke spolupráci s LSNS. Na určitých místech hodlá strana usilovat o voliče samostatně. Kterých moravských měst se tato eventualita týká, místopředseda Tyl neuvedl. 
comment Clintonův pozoruhodný zákon Komentář Karel Steigerwald Prezidentu Clintonovi prošel v Senátu zákon, který by měl vzrušit naše profesionální humanisty a povzbudit přísné vymycovače zločinu. Nejzajímavější položky nového zákona: třicet miliard dolarů pro represi a prevenci, nově zavedený trest smrti za šedesát typů zločinů a především fakt, že bude-li pachatel dvou násilných zločinů potřetí usvědčen, musí být odsouzen už jen na doživotí. Zdá se, že Senát dal před delikátně ošetřenými lidskými a humanistickými právy zločinců přednost zdecimování jejich řad. Armáda kriminálních živlů má být tímto zákonem zatlačena za únosnější hranici, aniž by se dál diskutovalo o tom, zdali represe zločin odstraňuje či nikoliv. Před složitými sociálními a psychologickými rozklady a výchovnými programy, které by odstranily zločinnost, preferuje Senát odstranění zločinců, třebaže takové odborné debaty budou jistě pokračovat. Neobvyklý je zejména zákon, naším jazykem nazvaný dvakrát a dost, který dává násilníku šanci na humanistické posouzení zlomů v jeho lupičské duši pouze dvakrát. Při třetím činu jej izoluje od lidí navždy. I rozhodnutí odstranit některé pachatele z lidské společnosti jejich usmrcením vnáší do nekonečných debat o smyslu či nesmyslu trestu smrti nový razantní a nezvykle praktický pohled, zvláště když si připomeneme, že Spojené státy jsou koneckonců nejdůležitější kolébkou a ochráncem svobody člověka i moderní demokracie. Na zločin je možno pohlížet jako na slabou chvíli člověka a jistě jsou i zločiny, které bychom nazvali raději neštěstím pachatele, jemuž kdosi či něco nalomilo duši tak, že nás jímá spíše svíravá úzkost než touha po trestu. Senát se rozhodl pro jiný pohled: riziko lidského selhání pachatele nese pachatel sám a je v zájmu oběti, aby vedle ní pokud možno dál neexistoval a nevystavoval ji následkům nových možných selhání. Naše domácí úvahy bývají naopak založeny na výroku: abych mohl soudit, musím rozumět, ale jak mohu soudit, když už rozumím? Je to úvaha, která humanistu zaujme, ale málokdo se zeptá, nakolik zaujme také oběť či pozůstalé. Senát ji v tomto zákonu odmítá a staví se tak zřetelně na stranu oběti i člověka dosud nepřepadeného či nezabitého. Bude zajímavé sledovat, jestli tento zákon nějak naše zákonodárce inspiruje a změní naše módní nazírání, které často preferuje spíš duši pachatele než oběti a v důsledku neblahých zkušeností s minulými časy zákonných i nezákonných represí setrvačně pečuje víc o ty, které má zákon postihnout, než o ty, které chce chránit. Problémy kriminality, ať už oprávněně či neoprávněně, vzrušují naši veřejnost do té míry, že se zvýšená aktivita politických stran dá očekávat. Důležité je, dočkáme-li se bombastických gest, lákajících voliče, či srozumitelných a účinných praktických kroků. Clintonův zákon, který vnáší do problematiky nové pohledy, je jistě inspirující příležitostí. 
caption Pes Blackie (na obrázku se svou osobní ošetřovatelkou) zdědil po svém pánovi J. Goodchildovi 33 tisíc dolarů. Goodchildův syn David, který byl vyděděn, se se psem soudil a vyhrál.Foto: ČTK/AP 
description Čtvrtstoletí M. Kaddáfího Před 25 lety, 1. září 1969, svrhl sedmadvacetiletý kapitán Muammar Kaddáfí se skupinou důstojníků při nekrvavém převratu libyjského krále Idríse I. Do čela státu se postavila Rada revolučního velení a vyhlásila Libyjskou arabskou republiku. Vznik nového státu přivítaly radikální arabské státy a tehdejší SSSR. Prozatímní ústava, vyhlášená o dva měsíce později, ponechala nejvyšší moc Radě; nezmiňovala se ani o volbách, ani o parlamentu a ponechala v platnosti králův zákaz politických stran. Faktickou hlavou státu zůstával Kaddáfí. V roce 1971 byl založen Libyjský arabský socialistický svaz, jediná politická strana, jež měla umožnit masám získat přístup k politické moci, kontrolovat a usměrňovat politiku, bránit revoluci a odstranit třídní rozdíly. Protože se neosvědčila, Kaddáfí ji rozpustil a zkonstruoval teorii přímé demokracie, podle níž měly veřejné záležitosti řídit tzv. lidové kongresy, jejichž členy by byli všichni občané. Své teorie, které odmítaly jak kapitalismus, tak socialismus, a svá základní východiska odvozená z islámu vyložil v Zelené knize. V souladu s Kaddáfího teorií se podle nové ústavy z března 1977 stal vrcholným orgánem lidové moci Všeobecný lidový kongres. Název země byl změněn na Libyjskou arabskou lidovou socialistickou džamáhíríji. Během prvních dvou let Kaddáfího vlády byly znárodněny nejdříve zahraniční a potom i všechny libyjské banky a pojišťovny, byl zkonfiskován nemovitý majetek 15000 italských kolonistů a dalších 30000 italských státních příslušníků. V následujících letech Libye omezovala působnost cizích ropných monopolů. Některé z nich byly zestátněny, s jinými byly uzavřeny dohody o libyjské nadpoloviční účasti. Libye se pod Kaddáfího vedením stala jedním z hlavních sponzorů mezinárodního terorismu. Od začátku 90. let odmítá Kaddáfí vydat dva libyjské teroristy podezřelé z atentátu na letadlo společnosti PanAm nad skotským Lockerbie v roce 1988. Rada bezpečnosti OSN proto v březnu 1992 zakázala letecké spojení s Libyí a rezolucí z listopadu 1993 zmrazila libyjská konta a zakázala dovoz některých ropných zařízení. Izrael a USA se staly pro plukovníka úhlavními nepřáteli. USA a Libye podnikly proti sobě řadu represivních kroků na diplomatickém a hospodářském poli, které vyvrcholily v lednu 1986 tím, že prezident Reagan vyhlásil úplný hospodářský bojkot Libye za její podporu terorismu a nařídil odchod Američanů z Libye, aby se nestali potenciálními rukojmími. V roce 1992 se zdálo, že v Libyi nastává jisté uvolňování. V říjnu 1993 se hovořilo o vzpouře proti Kaddáfímu v několika vojenských útvarech. Šlo však o vyřizování mezikmenových záležitostí. Naděje na uvolnění pominuly poté, co Všeobecný lidový kongres vydal letos v únoru sedm zákonů podle šaríi - islámského práva. Nicméně před dvěma lety Všeobecný lidový kongres povolil soukromé iniciativy téměř ve všech oblastech. 
essay Nejsou jen popel a dým Jaromír Hořec, Předseda Společnosti přátel Podkarpatské Rusi Před půlstoletím, v létě 1944, začalo poslední dějství největší genocidy československých občanů. Zapomnělo se na ně, jejich těla se proměnila v popel a dým nad krematorii nacistických koncentračních táborů. Ví se o Babím Jaru, o Katynu, o likvidaci varšavského ghetta, avšak to, co se stalo na Podkarpatské Rusi, jaksi uniklo pozornosti. Přes sto tisíc našich spoluobčanů - Židů a asi přes čtyřicet tisíc Romů (jejich počet zatím nikdo neupřesnil) nahnali tehdy maďarští fašisté z příkazu nacistů do dobytčích vagonů a odvezli do několika koncentračních táborů, především do Osvětimi. Zachránili se jen jedinci, kteří přežili svou smrt náhodou nebo zázrakem. Rozhodný podíl na genocidě měl Adolf Eichmann. 19. března 1944 vstoupily německé oddíly do Maďarska, o tři dny později byla nastolena ultrapravicová loutková vláda a hned poté přijel do Budapešti Eichmann se svým štábem: realizovat židovskou otázku. Das rote Kreuz kam zu spät - významná dokumentární kniha Arieha Ben-Tova z roku 1988 podává přesná svědectví o tomto zločinu a uvádí i doklady o aktivitě Mezinárodního červeného kříže, jehož činnost byla bohužel málo účinná. Maďarským vládním místům kolem M. Horthyho se zřejmě podařilo nabídnout Eichmannovi vlastní způsob řešení židovské otázky. Navrhli začít s likvidací Židů na Podkarpatské Rusi, kterou Maďaři obsadili v březnu 1939. Tím se mělo odsunout rozhodnutí o osudu Židů v dolní zemi, protože se počítalo jak s mezinárodním nátlakem, tak s válečným vývojem v neprospěch Německa. Je to kruté, nikoli však nepravdivé: aby zachránili své Židy, obětovali Maďaři ty podkarpatské. O genocidě byla Evropa informována. Několika vězňům z Osvětimi se podařilo uprchnout na Slovensko, kde vypracovali obsáhlé a otřesné memorandum určené Vatikánu a protihitlerovským spojencům. Zoufalý osud sto čtyřiceti tisíc československých občanů - Židů a Romů - se tím však neodvrátil. Dodnes se nedočkali ani památkové tryzny. Z paměti nelze jistě vymazat ani tragédii podkarpatských Romů, jejichž život se za předmnichovské republiky neuvěřitelně zlepšil (v Užhorodě měli základní školu, užívali sociální podpory, dostávalo se jim lékařské péče). Z ponížených kočovníků se alespoň někteří stali občany vážícími si dosud nepoznané demokracie i svobody, poskytnuté novým státem, který převzal tíživé dědictví po Maďarsku, které ovládalo Podkarpatsko přes šest set let. Byli to českoslovenští občané, kteří před padesáti lety hynuli hromadně v koncentračních táborech. Jsou součástí naší historie, nemůžeme se tvářit, jako by nebyli, jen proto, že téměř beze zbytku zmizeli a s nimi, především se Židy, i jejich osobitá kultura, písemnictví, umění, písně, zvyky, náboženské obřady. Ohlížíme-li se nyní a vracíme do krutého nelidského léta 1944, je to jen pohled do minulosti? 
invitation Česká filharmonie zahájila devětadevadesátou sezonu Výhradně českou hudbu uvedl v neděli večer v Praze na mimořádném koncertě České filharmonie Gerd Albrecht, ve stoleté historii tělesa první zahraniční šéfdirigent. Smetanovu symfonickou báseň Vltava, která byla rovněž na programu, hrál orchestr od premiéry v roce 1899 již více než tisíckrát. Také Dvořákova 8. symfonie zní od prvního uvedení před více než sto lety na filharmonických koncertech jako jedna z nejčastěji uváděných skladeb českého repertoáru. Dirigent Albrecht řídil také Fibichovu předehru Bouře a nepříliš často hrané tvorbě tohoto českého romantika se hodlá věnovat výrazněji. Filharmonie koncertem zahájila svou 99. sezonu, ale plnou koncertní činnost však letos v Praze vyvine až o měsíc později po zahraničním zájezdu. Šéfdirigent Gerd Albrecht je hrdý na náročný plán nadcházející sezony České filharmonie. Vedle čtyř desítek domácích koncertů čeká orchestr sedm zahraničních zájezdů a natočení nejméně patnácti kompaktních desek. Zejména letošní početné aktivity v nahrávacích studiích přirovnal Albrecht k rozsahem podobné činnosti prestižních světových těles. Natočíme v sezoně více desek než Vídeňští filharmonikové, řekl doslova. Kompaktním deskám přikládá při budování image svého orchestru mimořádnou důležitost a má k tomu prý dva perspektivní partnery - druhou největší japonskou firmu Pony Canyon a německou společnost Orfeo. Pro Japonce natočí filharmonie s dirigenty Neumannem a Albrechtem další ze zahájených cyklů nahrávek Mahlerových a Brucknerových symfonií, dvakrát Dvořákovu Novosvětskou a silvestrovský koncert sestavený z děl českých autorů. Firma Orfeo uplatní zájem o méně známou českou hudbu - Albrecht natočí desky s díly Zdeňka Fibicha a Viktora Ullmanna a komplety Janáčkovy opery Osud a Dvořákovy Armidy. První ze zahraničních zájezdů povede filharmonii od 8. září s partiturou Mahlerovy 8. symfonie do Lisabonu. Následovat má Brusel, v říjnu Švýcarsko a Bratislava, po německém turné v lednu Kanárské ostrovy a v květnu Vídeň. Není vyloučeno, že v srpnu 1995 pojede Česká filharmonie k deseti koncertům do Jižní Ameriky a v listopadu 1996 do USA. 
invitation Dalším letošním sympoziem v Plasích bude Feedback Cisterciácký klášter v Plasích letos ožije ještě několikrát. Po multimediálním sympoziu Hermit se od 2. do 4. září uskuteční setkání nazvané Feedback (Zpětná vazba), které pořádá spolek pro umění Giannozzo z Berlína. Toto sympozium je poslední ze tří akcí, které Giannozzo organizovalo během posledních šesti let. Pro účastníky jsou připraveny koncerty, přednášky, performance a instalace. Shodné téma všech akcí by mělo poukázat na společné otázky různých oborů. Tímto programem se spolek Giannozzo zabývá již sedmnáct let a Feedback se stane jeho zakončením. V klášteře vystoupí například hudebníci Akio Suzuki z Japonska, Benoit Maubrey z Berlína, Tom Johnson z Ameriky. Přednášet bude i filosof Zdeněk Neubauer z Prahy. (lin) 
sport I podruhé pozitivní Bern - Hráč Dynama Minsk Valentin Bělkevič byl přistižen při dopinku při namátkové kontrole v prvním utkání předkola Poháru UEFA Dynamo Minsk - FC Hibernians (Malta) 9. srpna. Kontraexpertiza, kterou provedla pražská dopingová laboratoř, potvrdila ve vzorku moči stopy Nandrolonu. Kontrolní a disciplinární komise UEFA projedná Bělkevičův případ na svém zasedání zítra. 
news Prodej favoritů v srpnu stoupl Praha - Automobilová akciová společnost Škoda Mladá Boleslav prodala podle svého tvrzení v srpnu v České republice 6539 vozů, což bylo o 48 procent více než ve stejném měsíci 1993. Tehdy prodala 4391 automobilů. Podle společnosti má na prodejních úspěších podíl akce finanční společnosti ŠkoFin na leasing s nulovým úrokem. Při této akci byly veškeré vozy Favorit, kterých se tato výhoda týkala, během tří týdnů zcela vyprodány. Názory některých prodejců v ČR dokazují větší úspěšnost škodovek na českém trhu proti loňsku: např. dealer Auto Jarov Praha prodal v srpnu 1994 celkem 195 vozů (před rokem 120 vozů), firma NH Car Praha 145 vozů (loni v srpnu 100 vozů). Podle zástupců obou společností v současné době vozy Favorit chybějí a je o ně v současné době mimořádný zájem. Automobilka Škoda předpokládá, že i v letošním roce zůstane prodej vozů v tuzemsku na dobré loňské úrovni (tehdy včetně Slovenska 95500). 
sport Ivaniševič chce mezi ženy Za vyřazení prý nemůže zraněné stehno, ale mozek New York (Reuter) - Čím výše je chorvatský tenista Goran Ivaniševič na žebříčku (momentálně 2. hráč ATP), tím méně se mu daří ve Flushing Meadows. V roce 1991 postoupil Ivaniševič do 4. kola US Open, což je jeho dosavadní maximum. Od té doby mají jeho výkony v New Yorku pravidelně sestupnou tendenci, čemuž odpovídá i letošní výsledek - na posledním grandslamovém turnaji roku ho Němec Markus Zoecke vyřadil v 1. kole! Jakmile sem přijedu, už se musím balit. Nevím, čím to je, ale absolutně se mi tady nedaří. Občas se ptám, proč sem vůbec jezdím, lamentoval po utkání Ivaniševič, který během zápasu pozoroval na obloze letadla, startující z nedalekého letiště: Uvažoval jsem o tom, že v tom příštím už budu asi sedět. Wimbledonský finalista minulý týden vzdal s namoženým stehnem v prvním kole Hamletova poháru, jediného turnaje na betonových kurtech, který si před US Open naplánoval. Nemohu se na tomto povrchu zabydlet, nevím, co hrát, stěžoval si Ivaniševič, na zdravotní potíže však své vyřazení svádět nechtěl: Maximálně mám zraněný mozek... Chorvat přiznal, že cítí psychický blok, když před ním někdo vysloví Flushing Meadows. Je to jediný turnaj, kde se předem dívám na pavouka, tedy na první kolo, protože dál to nemá cenu, neustávalo Ivaniševičovo vzdychání. Frustrovaný tenista nakonec našel východisko ze své situace: Možná příští rok raději zkusím ženské turnaje. Ivaniševičův přemožitel šestadvacetiletý Zoecke (68. hráč ATP) se letos věnoval především menším challengerům, na grandslamovém turnaji do té doby jen dvakrát přežil první kolo. Shodou okolností to při posledním Wimbledonu odnesl vyřazením Petr Korda. 
description Náboženská studená válka Polsko Artur Domoslawski, Gazeta Wyborcza Biskupové tvrdí: Vrací se starý systém. Vládnoucí levice odpovídá: Církev si nedokáže zvyknout v demokratickém státě. Už několik měsíců se tak v Polsku vyhrocují vztahy mezi vládnoucím seskupením a hierarchií katolické církve. Především postkomunistická levice prosazovala před časem v Sejmu pro církev zcela nepřijatelnou novelu zákona o umělém přerušení těhotenství. Poslanci vládnoucí levice totiž chtějí, aby byl potrat možný i ze sociálních důvodů, například v tíživé finanční situaci. Zákon nakonec vetoval prezident. Roznětkou konfliktu se stala i situace okolo konkordátu mezi Polskem a Svatou stolicí, který vyjednala už postsolidaritní vláda Hanny Suchocké. Svaz demokratické levice (seskupení postkomunistické levice, které má v současnosti nejpočetnější zastoupení v parlamentu) ohlásil, že případná ratifikace se odkládá až do doby, než bude schválena nová ústava, tedy přinejmenším do poloviny příštího roku. Konkordát má totiž podle levice mnoho právních vad, jeho články (například vyučování náboženství v mateřských školách) zavádějí nadvládu jednoho světového názoru atd. Přičemž oprávněnost těchto argumentů uznávají nejen politikové SLD. Jenže bezprostřední příčinou toho, že potraty a konkordát přišly na pořad dne, byly červnové komunální volby. Vůdcové levice totiž kalkulovali s tím, že proticírkevnost bude před volbami důležitým momentem zprůhlednění ideologické identifikace jejich voličů. V odpovědi na počínání levice bouchli biskupové před komunálními volbami pěstí do stolu: Vrací se starý totalitní systém! A nepřímo tak vyzvali k odevzdání hlasů opozici. Ostrost jejich reakce znamenala , alespoň pro mnoho politiků , velké překvapení. Vždyť v postoji církevní hierarchie ke světu politiky bylo v posledních letech možno pozorovat vývoj směrem, který měl k radikalismu daleko. Od radikalismu k umírněnosti a naopak Polský episkopát nikdy netvrdil: Katolíci, musíte volit tu a tu stranu. Přesto v prvních zcela svobodných parlamentních volbách v roce 1991 byli duchovní zjevně nakloněni především Volební katolické akci (pod tímto názvem vystoupila jedna z hlavních pravicových stran, Křesťanskonárodní sjednocení, které v současném parlamentu nemá zastoupení). O dva roky později - před loňskými parlamentními volbami - biskupové vystupovali už mnohem zdrženlivěji. Důvodů bylo několik, například slabost stran podporovaných církví, pokles důvěry k duchovním... Biskupové asi také pochopili, že spravování duší, jak tomu bylo v období komunismu, není v demokratické a pluralistické společnosti jednoduše možné. Z čeho tedy vyplynula nynější ostrá reakce biskupů? Zcela zřejmý je neoblomný postoj k potratům. Otázka konkordátu byla zase v církvi chápána jako věc cti. Odložení jeho ratifikace si hierarchie vykládá jako políček polskému papeži od polského parlamentu. A dále? Hierarchie si určitě uvědomuje, že v zemi vládnou dědicové lidového Polska. Nyní už není důvod se při kritice vlády brzdit. Biskupové na válečné stezce Biskupové proto vstoupili na válečnou stezku. O vlastních postojích - politických i nepolitických - však nebudou rozhodovat sami. Budou tak či onak determinováni situací. Parlament rozšířil zákon o přerušení těhotenství, ale prezident ho vetoval. Je málo pravděpodobné, že by se poslancům podařilo jeho veto zrušit. Kdyby se to však povedlo, boj o životy nenarozených by se stal jedním z hlavních námětů prezidentské kampaně Lecha Walesy v budoucím roce, a nejen jeho. Vysloví-li se hierarchie v této záležitosti, bude chtíc nechtíc podporovat odpůrce rozšířeného zákona o potratech. Když se však poslancům nepodaří zrušit veto prezidenta Walesy, potom se snaha prosadit rozšíření potratového zákona ve jménu práva žen a rodin v těžké materiální situaci může stát v prezidentské předvolební kampani zbraní postkomunistické levice. V takové situaci si lze jen těžko představit, že by biskupové zůstali neutrální. Podobně tomu je i s konkordátem, který bude do prezidentských voleb jen těžko ratifikován. A nikdo neočekává, že biskupové zůstanou lhostejní. Církev si přeje mír, ale nemá strach z boje, prohlásil nedávno polský primas kardinál Józef Glemp, což mělo být memento politikům i voličům pro prezidentskou kampaň v příštím roce. 
review Tip na restauraci Budapešť V čajovně TABAN diskutují hosté (většinou vousatí intelektuálové s taškou přes rameno) nad kouřícím šálkem mandlového nebo meruňkového čaje či nad smrťákem z Earl Grey. Lze tu i nenuceně strávit první schůzku - seznámit se. Tím spíše, že ceny docela ujdou - alespoň čaj za pětapadesát, káva za padesát a pivo za sto pět forintů- to je v dnešní Budapešti snesitelné. Do čajovny v historické tabanské čtvrti (na třídě Attila út č. 27) se nejlépe dostanete autobusem č. 5 nebo tramvají č. 18. 
news Sdružení investičních společností žádá vydání akcií Praha (čtk, ma) - Sdružení investičních společností na svém posledním zasedání 15. srpna znovu konstatovalo, že považuje za správné, aby byly akcie podniků, jejichž prodej byl již v průběhu druhé vlny ukončen, předávány novým vlastníkům ihned po ukončení prodeje. Konstatoval to včera předseda Sdružení Ivan Matějovský. Podle I. Matějovského odpovídá tento krok celkové koncepci privatizace a je také v zájmu privatizovaných společností. Přednosti tohoto postupu jednoznačně převažují nad obtížemi, které mohou mít ryze administrativní charakter. Sdružení představuje jedno ze tří nejvýznamnějších seskupení investičních fondů. Jeho členy jsou především fondy založené bankami a dalšími finančními institucemi. Sdružení tak znovu potvrdilo své stanovisko, které již nejednou tlumočilo, například na jednáních komise ministerstva financí pro investiční společnosti a investiční fondy. 
description Trh s nemovitostmi očima realitních kanceláří LN oslovily řadu realitních kanceláří a požádaly je o tyto informace: - jaká je situace na trhu nemovitostí v jejich regionu, - o jaké nemovitosti je největší zájem, - o jaké nemovitosti je malý zájem, - za kolik se dá koupit byt (podle velikosti) a rodinný domek, - kolik stojí stavební parcela (cena za m2), - ceny pronájmů kanceláří a obchodních prostor, - výše provize, kterou si účtují, a komu ji účtují, popř. další informace o jejich kanceláři. OTTO, realitní kancelář, správa nemovitostí, Teplice, ing. Dana Bělová Na Teplicku převyšuje na trhu s nemovitostmi nabídka poptávku, ceny klesají, projevuje se obecný nedostatek kapitálu. Výše úrokových sazeb je neúnosná. Největší zájem je o atraktivní pozemky, malé výrobní objekty a o domy s nebytovými prostory v atraktivních lokalitách. Malý je zájem o zemědělskou půdu, o bytové domy bez nebytových prostor a o rozsáhlé výrobní areály. Družstevní byt v Teplicích se dá koupit podle velikosti od 40 do 200 tis. Kč, rodinný domek podle stavu a polohy za 500 tis. až 4 mil. Kč, stavební parcela podle polohy za 100 až 1000 Kč/m2. Za pronájem obchodních prostor se platí do 2000 Kč/m2 za rok, za pronájem kanceláří do 800 Kč/m2 za rok. Naše kancelář si účtuje provizi 3 až 5 procent z ceny a účtuje ji objednateli zprostředkování. U pronájmu účtujeme 1 až 2 měsíční nájmy. Stěžejní činnost naší kanceláře tvoří správa a údržba bytových domů v okrese Teplice, zprostředkování prodeje bytových jednotek do soukromého vlastnictví. Za správu si naše kancelář účtuje 50 až 100 Kč měsíčně za byt. REAL Cheb, realitní kancelář, Josef Hejduk Vzhledem k blízkosti hranic a k poloze regionu - lázeňské území - je situace na trhu nemovitostí poměrně dobrá. Naši podnikatelé dostávají nabídky ke spolupráci od zahraničních partnerů, a tak je poptávka nejen po rodinných domcích, ale i po výrobních prostorách. Ziskové jsou i restaurace a hotely, ale na dobrých místech a v dobrém stavu. Není zájem o činžovní domy, zahradní domky a o různé chatičky postavené amatérsky ze zbytkových materiálů. Ceny bytů, domků a parcel jsou velmi odlišné podle místa a polohy; např. cena bytu 3+1 od 250 do 850 tis. Kč, domku od 200 tis. do 4 mil. Kč, stavebních parcel od 50 do 5000 Kč/m2. Ceny nájmů činí od 200 do 6000 Kč/m2 ročně. Nemovitosti na hlavních třídách se dostávají na trh pouze zřídka. Výše provize je individuální, záleží na zakázce a ceně, kterou požaduje klient. Nikdy však nepřekročí 5 %. Navíc pokud zakázku přijmeme a v dohodnutém termínu neprodáme, neúčtujeme klientovi žádné náklady. Naše kancelář byla založena v r. 1990 a je největší kanceláří ve zdejším regionu. Jsme členem Asociace realitních kanceláří ČMaS a také Mezinárodní asociace realitních kanceláří FIABCI. Spolupracujeme s desítkami realitních kanceláří v naší republice, jsme v kontaktu s partnery z USA, Německa, Izraele, Španělska, JAR a dalšími. NEMO consult - ing. Bradáč, realitní a inženýrská kancelář, Velké Meziříčí, ing. Josef Bradáč Situace na trhu v oblasti působení naší kanceláře není dobrá. Podle našeho názoru výrazně klesá koupěschopnost obyvatelstva a schopnost bank úvěrovat koupě nemovitostí. Zároveň v našem regionu působí čtyři silnější realitní kanceláře - včetně naší - a domnívám se, že v současné době ani jedna z nich, pokud by neprovozovala i jinou činnost, není schopna se klasickou činností realitní kanceláře uživit. Zároveň je stále patrnější snaha lidí, zřejmě pod dojmem čtení o milionových obchodech pražských realitních kanceláří a jejich provizích, získat v realitní kanceláři maximum informací a pak ji obejít a domluvit se s prodávajícím. Největší zájem je o koupi nebo pronájmy bytů či nebytových prostor situovaných co nejblíže centrům měst (Velké Meziříčí, Velká Bíteš, Žďár nad Sázavou, Nové Město na Moravě, Tišnov, Bystřice nad Pernštejnem). Naopak nejmenší je zájem o bývalé zemědělské usedlosti a statky na vesnicích včetně zemědělských pozemků. Tržní cena bytu 1+2 se pohybuje kolem 200 tis. korun, 1+3 kolem 300 tis. Kč a tržní cena průměrného rodinného domku od 800 tis. do 1.2 mil. korun. Ceny stavebních parcel ovlivňuje vzdálenost od centra a možnost podnikatelského využití; pohybují se od 20 do 350 Kč/m2. Výše pronájmu kanceláří a nebytových prostorů opět závisí na vzdálenosti od centra - jsou v rozmezí od 190 do 850 Kč/m2 ročně. Naše provize se pohybuje od dvou do šesti procent podle ceny realizovaného obchodu a z 95 % je účtována kupujícím. Naše kancelář začala pracovat na počátku roku 1992. Kromě klasické realitní činnosti zpracováváme znalecké posudky o cenách nemovitostí včetně tržních cen a provádíme inženýrskou činnost na stavbách. 
news Ghálí připouští invazi na Haiti New York - Generální tajemník OSN Butrus Butrus-Ghálí včera odvolal snahu o zprostředkování odchodu vojenské junty na Haiti pokojnou cestou a v rozhovoru s novináři v sídle OSN v New Yorku připustil, že příštím krokem může být invaze. Ghálí řekl, že zprostředkovací mise nebyla úspěšná, protože vojáci na Haiti odmítli jednat s jeho zvláštním představitelem. Právě o invazi jednali včera v Kingstonu na Jamajce dva vysocí američtí činitelé, první náměstek ministra zahraničí Strobe Talbott a první náměstek ministra obrany John Deutch, kteří získali závazné sliby účasti na invazi od sedmi karibských zemí. Poprvé také zazněl počet vojáků, kteří by se případné invaze měli zúčastnit - 10000. 
news Sladovna s moderní linkou v Prostějově Prostějov (pet) - Největší česká sladovnická společnost Obchodní sladovny, a. s., Prostějov uvádí v září do provozu novou výrobní linku na bázi technologie typu Lausmann. Po roce a půl výstavby by měl při zprovoznění linky 6. září asistovat i ministr zemědělství Josef Lux. Náklady na vybudování linky přesáhly hodnotu 400 milionů korun. Prostějovská společnost produkuje více než 40 procent tuzemského sladu. 
news Česká škola v Kuřivodech Ralsko (mag) - Především zásluhou nadace Tomáše Ježka Srdce pomáhá bude v Kuřivodech otevřena první česká základní škola. V této oblasti se vyučovalo vždy pouze německy a v době, kdy byl prostor vyhlášen vojenským, sloužila vojenským účelům i škola. V budově, jejíž rekonstrukce stála 10 milionů korun, bude také mateřská škola, jídelna pro obě zařízení a obecní knihovna. Kolaudace školy bude sice už dnes, s výukou se však počítá až v listopadu. Do té doby se bude patnáct žáků první, druhé a třetí třídy učit v náhradních prostorách. Školu budou navštěvovat převážně děti volyňských Čechů žijících v Kuřivodech a děti z vedlejší Ploužnice. Na otázku LN, proč je školáků tak málo, odpověděl starosta Ralska Jindřich Eder: Sověti odešli před čtyřmi lety a tady je v podstatě pořád mrtvé území. Počítali jsme, že nejpozději koncem tohoto roku budou některé objekty předány drobným podnikatelům. Teď se proslýchá, že to bude snad až koncem příštího roku. Dva roky jsme pracně s některými podnikateli udržovali kontakty, řada z nich už to ale vzdala. Kvůli nekonečnému tempu privatizace se sem nemohou přistěhovat noví lidé. Tak i školáků je málo. 
essay Mandelík: Nezadlužovat děti Praha (il, haš) - Nemá smysl polemizovat s lidmi, kteří tvrdí, že je ekonomicky účelné, aby vláda měla k dispozici nástroj zvaný deficitní rozpočet. K tomu, aby vláda tento nástroj nemohla vůbec používat, je nejlepším řešením jí tuto pravomoc odejmout zákonem. Řekl to LN člen rozpočtového výboru parlamentu Richard Mandelík (ODS). Pokud se nějaká země usnese na ústavním zákonu, pak se to těžko mění. Znamenalo by to pro tu zemi stabilitu a nebylo by ji možné ničit neustálým schodkovým rozpočtem, řekl Mandelík. Proč však měli někteří ministři ODS námitky? Ekonomický důvod k sestavení deficitního rozpočtu neexistuje. Něco jiného je, že k tomu může být politický důvod, například snaha uvolnit rozpočtovou kázeň v období voleb a těmito výdaji na úkor budoucnosti přispět k lepšímu postavení určité strany ve volbách. Tyto argumenty je potřeba zvážit vždy. Z rozhodnutí výkonné rady ODS vyplývá, že ani tuto hru s voličem nepřipouštíme. Je potřeba myslet dopředu a chovat se zodpovědně k České republice: neutrácet peníze, které občan tratí na daních, nezadlužovat děti. To už tady bylo. Měl tento návrh vůbec smysl? V parlamentě šanci nemá. Ale rozvine se debata, která může znamenat určité vyjasnění politických pozic. Bylo by dobré, kdyby zbytek koalice ODS podpořil. Může však mít někdo názor, že vyrovnaný rozpočet je dobrá věc, ale netroufne si to uzákonit. ODS říká, že není důvod to neuzákonit. Ani podle předsedy hospodářského výboru parlamentu Vladimíra Budinského (ODS) není ústavní zákon o vyrovnaném rozpočtu nesmyslem. Vyrovnaný rozpočet například přikazuje ústava Texasu. Připustil však, že v rozhodujících evropských zemích a ani v USA to v ústavě zakotveno není. Pro současné evropské vlády je charakteristické, že rozpočet jejich zemí je schodkový, a totéž platí i pro celé USA, podotkl. Budinský považuje vyrovnaný rozpočet za základní pilíř české ekonomické reformy. Obává se, že koalice může být jednou vystřídána opozicí, která se dosud nechová jako tradiční opozice ve stabilizované zemi. 
news Vyděrači dopadeni Nový Jičín (mot) - Dva Ukrajinci a jeden Čech unesli v srpnu od plaveckého bazénu dva podnikatele a zavezli je do lesa u obce Tichá. Jednoho upoutali kovovými pouty ke stromu, druhého odvezli do kanceláře jeho firmy, kde ho donutili podepsat dlužní úpis na 300000 Kč. Jako zástavu si přivlastnili podnikatelovu mazdu. Vydíraní podnikatelé to oznámili Policii ČR, jejíž kriminalisté všechny vyděrače dopadli. Soudce je vzal do vazby. 
other Paragrafy Rybářství Perca ukradl zatím neznámý pachatel z kotviště v obci Zahrádka u přehrady Želivka lodní motor, jehož cena byla vyčíslena na 100000 korun. (jop) 
essay Komerční diplomacie má svá úskalí Ministr obchodu USA Ron Brown uskutečňuje novou politiku vůči Číně Petr Dudek Spojené státy našly způsob, jak dobýt nejrychleji rostoucí světový trh představovaný Čínou a nezdržovat se přitom ohledy na dodržování lidských práv v této zemi - prostřednictvím takzvané komerční diplomacie. Komerční diplomacie umožňuje Spojeným státům sledovat ekonomické záměry směřující k vytvoření pracovních příležitostí cestou zvýšeného vývozu a zrušení obchodních bariér, řekl americký ministr obchodu Ron Brown, který je v současné době na osmidenní návštěvě Číny. Komerční diplomacie poskytuje základnu pro dlouhodobě udržitelný rozvoj vztahů mezi Spojenými státy a Čínou, dodal Brown, a umožňuje snadnější dosažení nejen ekonomických, ale také strategických cílů a záměrů v oblasti dodržování lidských práv. Právě nad dodržováním lidských práv, respektive jejich porušováním v Číně se mnozí před zahájením Brownovy cesty pozastavovali. Dosud je v čerstvé paměti debakl, který zažil v březnu v Číně Brownův vládní kolega, ministr zahraničí Warren Christopher. Při svých pokusech přesvědčit nátlakem čínské vedení, aby jako laskavost za to, že Spojené státy znovu udělí Číně ekonomicky zásadně důležitou doložku nejvyšších výhod, začalo dbát na porušovaná práva čínských disidentů, narazil Christopher na nesmlouvavý odpor. Jak na neústupnost Pekingu zareagovalo americké vedení, je známo. Clintonova administrativa otevřeně vyhlásila, že nadále nebude stav lidských práv v Číně spojovat s ekonomickými vztahy mezi oběma zeměmi. Proto nebylo velkým překvapením, že i těsně před příjezdem Rona Browna přicházely z Číny četné zprávy o zadržování, nezákonném věznění, bití a mučení osob čínskému režimu nepohodlných. Automaticky vyvstala otázka, zda Spojené státy neustoupily ve své politice vůči Číně příliš daleko. Podle výsledků práce Rona Browna zřejmě ne. Americký ministr získal už předem přízeň Pekingu, který jej za deklarovaný důraz na hospodářské aspekty zahraniční politiky sám od sebe protokolárně povýšil na prezidentského vyslance. Ron Brown nabízené příležitosti využil. Jeho čínská mise jde zatím od úspěchu k úspěchu. Včera odpoledne triumfálně ohlásil podepsání vzájemných obchodních dohod ve výši téměř pěti miliard dolarů. Navíc se mu podařilo dosáhnout obnovení americko-čínských rozhovorů o lidských právech, které byly pozastaveny na jaře právě v souvislosti s dohady kolem případného zrušení doložky nejvyšších výhod. Průlom v dosud velmi chladných americko-čínských vztazích by mohl otevřít dveře i případné návštěvě Billa Clintona v Číně. Americký prezident se v listopadu setká na mezinárodním ekonomickém kongresu v Indonésii se svým čínským protějškem Ťiang Ce-minem. Pokud mezitím dojde ve dvoustranných vztazích mezi oběma zeměmi k pokroku, je možné, že v Indonésii padne přesné datum americko-čínské schůzky na nejvyšší úrovni. Kde v této záplavě diplomatického optimismu zůstává odpovědnost za lidská práva, která jsou v Číně stále porušována? Spojené státy se jí, kvůli tomu, co na světové politické scéně představují, nemohou vzdát. Clintonova vláda tuto odpovědnost chápe a chápe také, jak obtížné je zhostit se takového úkolu se ctí. Tím výhodnější je přesunout velkou část této odpovědnosti na bedra amerických podnikatelů, kteří přicházejí do Číny investovat. V praxi to například znamená, že američtí byznysmeni by měli dbát na to, zda jejich čínští dodavatelé nezneužívají k výrobě práce vězňů. Pokud se jim to podaří zaručit, pak Clintonovi jeho přesun odpovědnosti vyšel. Pokud ne, padne ostuda za nedodržení základních principů slušné mezinárodní politiky zejména na hlavu současného prezidenta a jeho vyslanců typu Rona Browna. 
caption Vlasta Redl, kapelník rockové skupiny AG Flek, která právě dokončila nahrávku společné desky s Hradišťanem. Foto Pavel Hula - LN 
collection Co - kdy - kde Výstava obrazů, kreseb, koláží a asambláží Čestmíra Kafky z let 1943-1988 bude otevřena zítra v Národní galerii a potrvá do 13. listopadu. Musica Florea vystoupí dnes v pražském kostele Všech svatých v 19.30 hodin v rámci festivalu Pocta katedrále. Výstava Zrcadlo čínského světa je otevřena v Národní knihovně v Klementinu do 16. září. Zítra bude zahájena výstava fotokoláží Evy Heydové v galerii Nový horizont. Výstava potrvá do 30. září. Výstava Otto Herberta Hajeka Ikonosféra III. bude od zítřka přístupná v pražské galerii Miro v kostele sv. Rocha (Strahovské nádvoří) a potrvá do 2. října. 
description Bifenyly byly v mléce po celý rok pod limitem Spotřebitelský servis Ovlivňuje letní a zimní krmivo nějak jakost potravin, konkrétně mléka, másla a jogurtů? Najít odpověď na tuto otázku bylo cílem testu provedeného ČOI. Produkty týchž výrobců byly testovány v období letních krmných dávek a znovu v době zimních krmných dávek. U všech vzorků bylo provedeno senzorické hodnocení, fyzikálně-chemický rozbor, mikrobiologické vyšetření a obsah cizorodých látek, zejména polychlorované bifenyly a těžké kovy. Z 30 vzorků mléka od 7 výrobců nevyhovělo požadavkům platných norem 7 vzorků, a to především z důvodu vyššího počtu mezofilních mikrobů, aerobních a koliformních bakterií. Jeden vzorek měl závady v chuti a jeden nižší tukuprosté sušiny. Nevyhověla mléka z Benešovské, Trojské, Slánské, Kolínské a Radlické mlékárny a z Olmy Olomouc. Z 12 vzorků másla od tuzemských výrobců nevyhověly při komplexním hodnocení 4. Důvodem byl vyšší obsah vody a vyšší počet bakterií. V hodnocení chuti a vůně se všechny vzorky umístily jako velmi dobré a dobré. Z 28 vzorků jogurtů 14 pocházelo od sedmi tuzemských výrobců, 10 od 4 výrobců ze SRN a 4 od tuzemských firem se zahraniční účastí. Při komplexním hodnocení nevyhovělo z 18 tuzemských jogurtů 5 a z 10 zahraničních 1. Z testu vyplývá, že zahraniční jogurty mají lepší mikrobiologickou čistotu, ale tuzemské jogurty byly lepší v senzorickém hodnocení chuti a vůně. Z 18 tuzemských se 10 umístilo ve skupině velmi dobrých a dobrých výrobků, Z 10 zahraničních pouze dva. Důležité je zjištění, že obsah polychlorovaných bifenylů a těžkých kovů byl u všech vzorků mléka, másla a jogurtů podstatně nižší, než stanoví hygienické limity, a to v období zimních i letních krmných dávek. (dr) 
news Olympijská loď je již plná Tae-kwon-do a triatlon zřejmě v programu OH 2000 Paříž - Volání po návratu etiky do olympijského hnutí bylo vůdčím motivem většiny diskusních příspěvků druhého dne XII. olympijského kongresu v Paříži. Ozvaly se hlasy, které žádají, aby sportovci měli větší slovo v řízení mezinárodního sportu. O olympijském programu bylo jasně konstatováno, že loď je již plná. V základním programu by mělo být o něco více než dvacet stálých sportů, přičemž hostitelská města by měla právo zařadit další dva sporty podle své volby. Sdílíme názor, že olympijský program je dobrý, potřebujeme evoluci, nikoli revoluci, podotkl Jacques Rogge, předseda Evropské asociace národních olympijských výborů. Po skončení kongresu má být na zasedání MOV schválen program pro OH 2000. Předseda MOV Juan Antonio Samaranch naznačil, že by mohly být přidány nejméně dva sporty, a to triatlon a tae-kwon-do. 
caption Před brankářem Hartmannem bojoval v úterním bratislavském zápase Slovensko - ČR (4:7) český útočník Alinč s domácím obráncem Kledrowetzem Foto ČTK 
news Obcím změna problémy nepřinese Praha (ip) - Pouze 90 % místo nynějších 100 % by mělo v příštím roce plynout do místních rozpočtů z výnosů daně ze závislé činnosti fyzických osob. Zbylých 10 % má posílit příjmy státního rozpočtu. LN to včera sdělil vrchní ředitel ministerstva financí Pavel Pelant s tím, že se zatím jedná o pracovní návrh. Podle jeho údajů vzrostou letos příjmy z daně ze závislé činnosti oproti roku 1993 pravděpodobně o 33 %. Právě vysoká dynamika je podle P. Pelanta jedním z hlavních důvodů navrhované úpravy. Ministerstvo zároveň navrhuje, aby výnos z daně ze závislé činnosti, který připadne místním rozpočtům, byl rozdělen mezi obce a okresní úřady v poměru 52:48 ve prospěch obcí, místo letošního poměru 50:50.Na příští rok připravuje ministerstvo financí valorizaci některých dotací. 
news Cukrovary před krizí Hodonín - O existenci většiny z 39 českých cukrovarů rozhodne letošní kampaň. Konstatoval to včera ředitel Cukrovaru Hodonín Jindřich Vičar. Státní investice do tohoto závodu se v minulých letech pohybovaly kolem 800 miliónů korun. Při současných cenách by si vyžádaly téměř dvě miliardy Kč. Jeden z největších cukrovarů v ČR ztrácí perspektivu, protože má mj. potíže se získáním úvěru na zahájení kampaně. Loni vykázal ztrátu ve výši téměř 52 mil. korun. Příčinou bylo hlavně malé množství zpracované cukrovky i finanční potíže z minulosti. 
news Vláda odmítá chránit Kovofiniš Ledeč Ledeč nad Sázavou - Vláda České republiky zatím neschválila opatření na ochranu nově zavedené výroby potravinářských KEG sudů v České republice v dceřiné společnosti firmy Kovofiniš Ledeč nad Sázavou. Nevyužila tedy možnost, kterou jí okamžitě dává článek 22 prozatimní dohody s Evropskou unií (EU). Řekl to včera ředitel KF SUDEX, s.r.o., Josef Prchal. Kovofiniš potřebuje okamžitou pomoc a další vleklá jednání ji nekonečně oddalují, zdůraznil ředitel. O zvýšení dovozních cel a zavedení dovozních kvót jsme Ministerstvo průmyslu a obchodu ČR požádali letos v únoru. Mise EU, se kterou byl případ projednán, neměla proti zavedení ochranářských opatření námitek. Na svém nedávném zasedání však česká vláda podle J. Prchala doporučila zavést antidumpingové šetření proti německým vývozcům nerezových sudů. Výroba KEG sudů byla v nově postaveném provozu zahájena v srpnu 1993. V okamžiku, kdy vstoupil na trh český výrobce, západoevropští vývozci jejich cenu prudce snížili. Někteří ředitelé českých pivovarů na nabídky Kovofiniše nereagují a nakupují sudy ze zahraničí. 
essay Referendum jako léčka Petr Dudek Bosenští Srbové učinili, co předem slibovali. V referendu odmítli navrhovanou mapu rozdělující území Bosny a Hercegoviny. Před kontaktní skupinou, spojující čtveřici západních velmocí a Rusko, tím pádem stojí dvě možnosti. Jednak může mezinárodní společenství vyjít vstříc požadavkům Radovana Karadžiče a jeho nacionalistické kliky a začít navrhovanou mapu překreslovat tak, aby více vyhovovala poměrům nastoleným vojenskou silou. Jinými slovy, odměnit bosenské Srby, kteří nyní ovládají sedmdesát procent území, za jejich agresi. Pokud k něčemu takovému dojde, což není vyloučeno, bude to, řečeno slovy českého vyslance v OSN Karla Kovandy, debakl západoevropské a severoamerické politiky. Druhou možností je to, že západní mocnosti se Spojenými státy v čele odmítnou požadavky Srbů v Bosně a prosadí zrušení zbrojního embarga proti bosenským Muslimům. Pokud se ale Západu - s Moskvou nelze v tomto směru počítat - podaří ukázat, že slova o zrušení embarga jsou míněna vážně, nebudou bosenští Srbové nejspíše čekat, až se situace v poli změní v jejich neprospěch. Místo toho zahájí Karadžičovy jednotky ofenzivu proti Muslimům. S jasným cílem: rozhodnout vleklou bosenskou válku jednou provždy. Nikdo nemůže s jistotou předvídat, zda se jim to podaří. Jisté je pouze to, že odhodlání bojovat bosenským Srbům nechybí a vidina lépe vyzbrojených Muslimů jejich rozhodnost pouze zvyšuje. Než západní mocnosti stihnou dovézt zbraně, nebude už existovat armáda, která by se jimi mohla vybavit, natož se je naučit používat, pohrozil nedávno jeden z bosenskosrbských vojenských velitelů. Bosenští Srbové se svým referendem - o jehož výsledku Karadžič nemohl pochybovat - pokusili zdramatizovat situaci v naději, že západní mocnosti a Rusko navzájem zablokují vliv, který na situaci v Bosně mají. Jejich taktiku posílil i Slobodan Miloševič. Bělehrad ucítil příležitost využít bosenského dilematu a domoci se zrušení mezinárodních sankcí, které ruinují hospodářství srbsko-černohorské Jugoslávie. Neváhá kvůli tomu vystupovat i proti svým tradičním spojencům v Bosně. Podle reakcí ruského ministra zahraničí Kozyreva soudě, není Miloševičova nabídka Moskvě nesympatická. Tím spíše nesmí Západ výsledky referenda přecenit. Nátlak na bosenské Srby musí pokračovat. Nemůže být ale uplatňován přes Slobodana Miloševiče, i když jeho prsty v Bosně sahají velmi daleko. 
news Američané v Nebušicích Praha (kva) - Sedmnáct set korun bude stát americké investory, kteří chtějí stavět školu a rodinné domky pro americkou komunitu v Praze Nebušicích, každý metr pozemku koupeného od města. Praha prodává pro tento účel osmnáct tisíc metrů bývalých polí, další parcely získají investoři od soukromníků. Nebušický projekt nemá nic společného s přesídlením Svobodné Evropy, jejíž pracovníci by časem měli bydlet v jiné kolonii rodinných domů, nejspíš na Jižním Městě. I tam bude výstavbu v konečné fázi hradit americká strana. 
news Opozici se nelíbí, že ODS zadává úkoly státním úředníkům Praha (haš, če, čtk) Znepokojení nad snahou ODS ukládat úkoly jednotlivým ministerstvům včera vyjádřilo politické grémium ČSSD. Usnesení výkonné rady, aby ministerstvo financí české republiky připravilo ústavní zákon o navždy vyrovnaném státním rozpočtu a ministerstvo vnitra informovalo o bezpečnostní situaci kandidáty ODS do komunálních voleb, přirovnali sociální demokraté k praxi KSČ vůči státním orgánům v době, kdy sama sobě ústavním zákonem přisoudila vedoucí úlohu. Poslanec Jaroslav Vlček (Strana zelených) požaduje, aby zakázku ODS úředníci ministerstva vnitra vyřizovali výhradně mimo svou pracovní dobu. LN sdělil, že pan ministr Ruml je nepochybně pracovitý člověk a nepochybně pracovitý je i sekretariát ODS, takže společně v době volna a o víkendech vypracují materiál, který bude dobře reprezentovat práci ministerstva vnitra. Dodal, že by bylo nepříjemné, kdyby se to vyrábělo a kopírovalo na ministerských strojích a kdyby to psaly ministerské písařky. Ministr Ruml včera reagoval na názor některých opozičních představitelů, že by vypracování materiálu pouze pro volební potřeby ODS mohlo být zneužitím vládní funkce. Řekl, že zpracoval materiál, který vychází ze všeobecně známých informací, dokumentů projednaných vládou a parlamentem a zpřístupněných sdělovacím prostředkům. 
news Hanobitel církve zproštěn vazby Soudní síň Hradec Králové (jop) - Jedenačtyřicetiletého Milana Grondzíka z Hradce Králové, který byl u zdejšího Okresního soudu od loňského roku žalován královéhradeckým biskupstvím ve věci trestného činu hanobení rasy, národa a přesvědčení, včera soudce JUDr. Luboš Sovák zprostil obžaloby. Tohoto trestného činu se měl M. Grondzík dopustit na Vánoce 1992 tím, že vylepil výzvu, ve které se praví, aby lidé nedůvěřovali katolické církvi, neboť tato církev je zrůdná podobně jako komunismus a fašismus. Jediným důvodem Grondzíkova počínání byla skutečnost, že mu církev dala výpověď ze svých vlastních prostor, které měl pronajaty ke svému podnikání. JUDr. Sovák při odůvodnění rozsudku konstatoval, že šíření letáků s hanlivým obsahem, které bylo žalováno jako trestný čin, k jeho spáchání nestačí. Vzhledem k tomu, že od inkriminované doby uplynuly bezmála dva roky, nelze případ řešit ani jako přestupek. Obě strany mohou spor řešit pouze v rovině občansko-právní. Je neuvěřitelné, že se soud zastává takových lidí, jako je pan Grondzík, který biskupství dluží jen na penále 247000 korun a za evidentní urážky je zproštěn obžaloby. Podobně jako státní zástupkyně si ponecháme lhůtu k případnému odvolání, řekl po vynesení rozsudku zpravodaji Lidových novin právník královéhradeckého biskupství JUDr. Miloslav Franc. 
essay Jen na opakování moudrost nestojí Poznámka Radka Kvačková Poslední léta - a také nyní před začátkem nového školního roku - se u nás často diskutuje o tom, zda jsou lepší státní nebo soukromé školy, jestli dětem prospěje více volnosti, nebo naopak přísnost a máme-li žáky nadále známkovat číslicemi, nebo hodnotit spíš rozvitými větami. To všechno je, zdá se mi, druhotné. Skutečně důležité je, aby potenciál žáků, energie učitelů, jakož i prostředky nás všech, byly využity co nejefektivněji a také nejspravedlivěji. Každá kultura má svá rčení, která popisují zkušenosti lidstva s učením. České sděluje: Opakování, matka moudrosti. Čínské praví: Řekni mi a já zapomenu; ukaž mi a já si zapamatuji; nech mne to dělat a já pochopím. Vědci, kteří se zabývají výzkumem mozku, vyčíslili už před časem, kolik si čeho zapamatujeme. Je to prý deset procent z toho, co slyšíme, patnáct procent z toho, co vidíme, čtyřicet procent z věcí, o kterých diskutujeme, osmdesát procent z toho, co přímo zažijeme nebo děláme, a devadesát procent z vědomostí a dovedností, které se pokoušíme naučit druhé. Cesta efektivního vzdělávání je tedy zřejmá. To neznamená, že zcela odmítneme memorování, které je v některých fázích nezastupitelné, ale že na něm nebudeme stavět. A hlavně, že umožníme žákům, aby si v tom nezvládnutelném množství informací aspoň trochu vybírali sami, ovšemže na základě kvalifikovaného vedení. Vymýšlet všechno znovu není třeba. Projekty existují tady i v zahraničí, stačí vybírat a využívat využitelné. Psycholožka Jana Nováčková nedávno přeložila zajímavou publikaci americké pedagožky Susan Kovalikové, která nabízí zajímavý model integrované tematické výuky. Kovaliková je z pedagogů, kteří se zabývají zásadními otázkami vzdělávání. Začínala s programy pro nadané, protože věřila, právě tak jako mnozí jiní, že právě talentovaní potřebují nejkvalitnější vzdělání. Její názor však časem změnil čtrnáctiletý syn, přesněji řečeno, jedno z jejích tří dětí, které se, na rozdíl od ostatních dvou, nedostalo do výběrové třídy. Chlapec jednoho dne poslouchal, jak kdosi vychvaluje požadavky nadaných žáků na učitele a přetéká nadšením nad jejich pokroky. Pak se zeptal: Opravdu si myslíte, že jenom ti, co měli v hodinovém rozřazovacím testu hodně bodů, chtějí mít bezvadného učitele a učit se zajímavým způsobem? Můj bratr a sestra mají všechny dobré učitele, a já ty, co zbyli. Domnívám se, že nad touto otázkou bychom se měli u příležitosti nového školního roku zamyslet i u nás. Představuje totiž přinejmenším příspěvek do diskuse o tom, co je a co není rovný přístup ke vzdělání. 
news Ode dneška se průběžné aukce rozšiřují na pět dnů v týdnu Týden v RM-systému Pět obchodních dnů v týdnu zavádí od prvního září RM-Systém pro své průběžné aukce. Tento krok má patrně své opodstatnění. Objem obchodů na tomto trhu zatím sice nesplňuje optimistická očekávání, v poslední době však pozvolna stoupá. V minulém týdnu zaznamenala tato aukce rekord, když se celkový objem vyhoupl na 68333 mil. korun. Vše nasvědčuje tomu, že by v tomto týdnu mohl překročit rozsah transakcí uskutečněných od zahájení průběžné aukce miliardovou hranici. Odklon zákazníků od periodické aukce RM-Systému je tedy více než zřejmý. V dosud poslední letošní sedmnácté periodické aukci objem obchodů mírně vzrostl, a to z 21.5 na 27.03 mil. korun. Počátkem roku se však pohyboval nad 200 miliony Kč. Zobchodovalo se 56.12 tisíc cenných papírů 605 firem. Průměrný kurz zobchodovaných CP vzrostl ze 476 na 482 Kč. Index RMS 100 se v tomto období zvýšil o 6.37 % ze 1787.87 na 1857.50 bodu. Obě aukce mají mnoho společného, zejména zájem o transakce s akciemi investičních fondů. Nejvíce se obchoduje s CP Harvardského dividendového IF, Harvardského růstového IF, IPF Komerční banky, IF rychlého výnosu, IF YSE, Spořitelním privatizačním a Bankovním IF. Nejdražší zůstává v obou aukcích Česká pojišťovna, následována akciemi firem kotovaných na burze, pivovary, finančními institucemi a Tabákem. Na rozdíl od burzy se v průběžných i periodických aukcích obchoduje i s akciemi firem, které jsou v likvidaci. Podniky Glass TV Components, IF AlFA -Invest nebo Investa patří zároveň v RM-Systému k nejlevnějším. Jak již bylo uvedeno, dosáhl v minulém týdnu objem obchodů v průběžných aukcích RM-Systému rekordních 68.33 mil. korun. Dosud nejvyšší počet představuje i 131.14 tisíc zobchodovaných cenných papírů. Značné výkyvy - od 561.09 k 502.78 Kč - zaznamenal průměrný kurz akcií, s nimiž byly uzavřeny obchodní transakce. Na rozdíl od periodické aukce zavádí průběžná aukce svůj index - RMS Index PK 30 - až dnes. Z dosahovaných průměrných cen v obou aukcích je nicméně zřejmé, že všeobecně jsou kurzy v periodické aukci nižší než v průběžné. Přestože RM-Systém zavádí pět průběžných aukcí v týdnu od prvního září, prubířským kamenem bude až další týden. Zajímavé srovnání dvou poněkud nesourodých trhů se nabízí od 19. září, kdy zahájí pětidenní obchodování také burza. (ma) 
caption 1. září 1939 zahájily výstřely z křižníku Schleswig - Holstein proti polskému Westerplatte druhou světovou válku. V těchto bunkrech se 180 polských vojáků bránilo řadu dní proti německé přesile.Foto 
review Těžkopádná recese Recenze FILM: Před dvěma roky natočila režisérka Penelope Spheerisová bláznivou hudební komedii Wayneův svět, která vycházela z neskutečně populárního amerického televizního show Saturday Night Live. Přestože snímek neměl žádný souvislý děj a připomínal spíše jenom parodické pásmo ztřeštěných gagů, komických skečů a rockových písniček, které spojovali pouze oba ústřední protagonisté Mike Myers a Dana Carvey, získal si obrovský ohlas u diváků i kritiky. Úspěchu v českých kinech napomohl skvělý dabing (V. Čok a A. Navrátil) a zdařilá aktualizace dialogů. Waynemánie zachvátila po natočení filmu doslova celou Ameriku, a tak bylo jen otázkou času, kdy vznikne další pokračování. WAYNEŮV SVĚT 2 (Wayne's World 2) natočil jako filmový debut kanadský režisér Stephen Surjik podle scénáře, který napsali Mike Myers a Bonnie a Terry Turnerovi (všichni tři se podíleli již na prvním snímku). Tvůrci se bohužel tentokrát spokojili jen s nepříliš nápaditým obměňováním stejných komických situací i dějových zápletek. (Zatímco v prvním díle se Wayne snažil získat srdce půvabné čínské zpěvačky Cassandry, o niž se ucházel bohatý televizní producent, ve druhém vyprávění musí vynaložit všechny síly, aby její lásku ubránil proti jinému producentovi - tentokrát hudebnímu.) Oproti přidrzlé, leč vesměs nápaditě stylizované pubertální recesi teenagerů odkojených klipovou a reklamní kulturou MTV, které nechyběl potřebný sebeironický nadhled, budí dvojka zdání, že její tvůrci vařili z hodně nastavované kaše. Zdařilé gagy by se daly spočítat na prstech jedné ruky a příliš nepomohou přímočaré a mnohdy jenom samoúčelné narážky na řadu úspěšných amerických snímků - Jurský park, Absolvent, The Doors, Thelma &amp; Louise - nebo filmových žánrů (hongkongské kung-fu, erotické psychothrillery, atd). Snímek je protkán písničkami řady rockových hvězd (např. Aerosmith, Robert Plant, 4 Non Blondes nebo Lemmonheads) a ozdoben účastí stále krásné Kim Basingerové. To ovšem nic nemění na faktu, že spád komedie je tentokrát značně těžkopádný a její přitroublé vtípky mohou rozesmát snad jen naivní teenagery. Tomáš Seidl Wayneův svět 2, USA, 1993. Distribuce v ČR: Gemini Film. Režie: Stephen Surjik, scénář Mike Myers, Bonnie Turnerová, Terry Turner, kamera: Francis Kenny. Hrají: Mike Myers, Dana Carvey, Tia Carrereová, Kim Basingerová a další. 
essay Padesát let po válce V květnu příštího roku to bude padesát let poté (NLN 27. 8.), co bylo Pražské povstání. Doufám, že se od našich představitelů dozvíme pokud možno věrohodné a nezkreslené zhodnocení úlohy Rudé armády, Vlasovců, vojsk generála Pattona, České národní rady, Josefa Smrkovského i plukovníka Bürgera-Bartoše a dalších dnes zapomenutých osobností. Francie a s ní další státy protinacistické aliance oslavily 6. června padesáté výročí vylodění v Normandii. Později oslavili Francouzi vylodění svých převážně afrických oddílů v jižní Francii. Nyní oslavují výročí osvobození Paříže. Všechny tyto vojenské operace byly jasně důsledkem války, vyvolané Německem, a německé okupace téměř celé Evropy. Boj proti okupaci stál mnoho lidských životů na všech válčících stranách. Zajisté by oběti zasluhovaly spíš pietní tichou vzpomínku. Přesto Francie oslavuje a raduje se tak, jako se radovala tehdy. Přesto, že od té doby uplynulo padesát let a těch, kteří to prožili, je už nyní menšina. I ti mladší však nyní pociťují své vlastenectví a hrdost na Francii. Nicméně jim to nebrání, aby se mezi nimi a Němci nenastolilo nové spojenectví, nebo i přátelství. Také jsem nic neslyšel o nějakém nároku Němců na území v Sársku a kolem Štrasburku. Oba státy dokázaly začít novou etapu svých vzájemných vztahů. Poláci vzpomínali na Varšavské povstání za účasti německého prezidenta. Ani tam se nemluvilo o hranici Odra-Nisa nebo o právu na vlast původních obyvatel západní části Polska. V květnu bude padesáté výročí konce války, který se u nás na rozdíl od Francie kryje s osvobozením hlavního města a obnovením republiky. Přál bych si, aby naši představitelé nepřipustili při té příležitosti diskuse o revizi výsledků a důsledků druhé světové války, možnosti revize Benešových dekretů nebo snad dokonce omluvy za to, že jsme při osvobozování zabili tisíce Němců. Přál bych si, abychom padesáté výročí osvobození naší republiky dokázali náležitě, i třeba s určitou pompou, připomenout sami sobě i světu. Nestyďme se za vlastenectví a uspořádejme vojenskou přehlídku v Praze. Stále se mluví o transformaci armády, méně však o hrdosti, kterou by měl pociťovat každý její příslušník. Mám za to, že by to přispělo k opětnému získání kreditu českého vojáka, který měl jako voják ČSR před Mnichovem, v bitvě o Británii, u Sokolova, Dukly, Tobruku i Banské Bystrice. Z dopisu Karla Štrauba, Praha 
sport Dvě minuty základem k vítězství Zlín (bra, tob) - Velmi dobrý hokej a vítězství 5:3 české reprezentace nad Ruskem vidělo zhruba 3000 diváků v zahajovacím utkání turnaje Pragobanka Cup '94 ve Zlíně. Ve druhém včerejším střetnutí porazilo Švédsko podle očekávání Slovensko 6:2. Dnes je na programu utkání Rusko - Švédsko ( 16.30 h). ČR - Rusko 5:3 Zápas pro nás nezačal šťastně. Přesně po 60 sekundách hry byl vyloučen Bělohlav a soupeř šel do vedení, když Syrcovovu střelu od modré tečoval do vlastní sítě Kruliš. Náš čas přišel v polovině první třetiny poté, co jsme přežili 49 sekund oslabení 3 na 5 (vyloučeni Nedoma, Jelínek). Během necelých dvou minut vedl Bukačův tým 3:1. Poté, co se nejdříve skvěle zorientoval před Ivanikovovou brankou Kastner, demonstroval pověstnou českou chytrost obránce Měsíček: stál na modré a věděl, že přes bránící hradbu spoluhráčům puk do ohně nepřihraje, a tak ho tam poslal buzarem o zadní mantinel. Zcela volný Bělohlav ho pak s přehledem dorazil do sítě. Za dalších deset sekund proměnil Smeták sólo a vzápětí ještě Geffert nastřelil tyč. Tribuny bouřily nadšením. Radost jim trochu pokazil až Krasotkin, který v 16. minutě při nájezdu 2 na 1 volil místo přihrávky střelu a z poměrně těžkého úhlu našel Turka nepřipraveného. Od té chvíle byl však náš gólman oporou a bravurně čelil narůstajícímu tlaku Rusů. Proti Cyplakovově střele při přesilovce byl ovšem bezmocný. Ve chvíli, kdy se zdálo, že soupeř zvrátí vývoj zápasu ve svůj prospěch, převzal na chvíli opuštěný puk na útočné modré čáře kapitán Jelínek a dovezl ho až za Ivanikovova záda. V těchto chvílích nechal úzkostlivý rozhodčí Lichtnecker na chvíli odpočívat svou píšťalku a hrál se opět velmi dobrý hokej s krásnými kombinačními akcemi i potřebnou dávkou nasazení a tvrdosti na obou stranách. Do té doby vylučoval tak často, že například Libor Procházka odešel na trestnou lavici raději dobrovolně. Při souboji u hrazení zasáhl místo Vorobjeva jen dvířka a vřítil se k nohám Měsíčka, který si právě odpykával desetiminutový trest. Spolupráce obou Procházků, kteří vypracovali ideální střeleckou příležitost pro Pateru, nám ve 45. minutě zajistila dvoubrankové vedení. To jsme mohli ještě pojistit při pětiminutové přesilovce (Jachanov ostře zakročil proti Smetákovi), ale při rovnocenném počtu hráčů jsme mnohdy během zápasu měli i větší tlak. Nejlepší hráči: Patera - Krasotkin. Luděk Bukač, trenér ČR: Bylo to kvalitativně lepší utkání než předchozí proti Německu a Slovensku. Řada branek padla po pěkných kombinacích, což mne velice těší, stejně jako to, že se více začínáme prosazovat v útoku. Tomáš Jelínek, kapitán ČR: Rozhodčí vylučoval příliš často, připadal jsem si jako na basketbale. Boris Michajlov, trenér Ruska: Náš tým se letos poprvé sešel v pondělí, má za sebou pouze dva tréninky, což na naší hře muselo být znát. Dělali jsme spoustu hrubých chyb v obraně a soupeř to náležitě potrestal. Švédsko - Slovensko 6:2 Večerní zápas nedosahoval úrovně odpoledního. Slováci udělali hned v 5. minutě chybu v obraně, kterou potrestal Molin. Největším nedostatkem slovenského celku byla nedůraznost, a tak Švédům stačil k vítězství jen poloviční výkon. 
sport Překvapení v Miláně Řím - Velké překvapení v prvních zápasech 2. kola italského fotbalového poháru se zrodilo v Miláně, kde místní AC podlehl druholigovému Palermu 0:1. 
sport Drnovičtí zhlédli Bastarda Praha (ber) - Fotbalistům Drnovic se v lize zatím moc nedaří a svému sponzorovi, firmě Chemapol, asi moc radosti nedělají. Včera se to pokoušeli napravit v oblasti společenské. Dopoledne se celý tým zúčastnil otevírání benzinové pumpy Petra v Mladé Boleslavi, pak se dostal ke slovu sport - trénink a rehabilitaci absolvovali v Nymburce. Večer se hráči i s trenéry vydali do Národního divadla na představení Bastard. Hráči mají ve smlouvách, že se musí účastnit našich společenských akcí. V názvu klubu je jméno benzinových pump Petra, proto účast v Mladé Boleslavi, představení Bastard zase celý měsíc sponzoroval Chemapol, řekla nám tisková mluvčí Drnovic a pracovnice Chemapolu Věra Bečvářová. 
description Spotřební družstva věří velkoobchodu Hlavním problémem je vysoké úvěrové zatížení ; Maloobchodní obrat se stabilizoval Dana Rybáková V České republice působí 73 spotřebních družstev. Jejich rozhodující činností je maloobchodní prodej potravin a průmyslového zboží denní potřeby, velkoobchod, potravinářská výroba a v omezené míře veřejné stravování. Na celkovém maloobchodním prodeji v ČR se podílejí 5.5 procenty. Spotřební družstva podnikají v téměř 5.5 tisíci maloobchodních prodejen a 129 provozovnách veřejného stravování. Prodejny zaznamenaly v prvním pololetí letošního roku obrat přes 10 mld, restaurace dosáhly asi 179 mil. korun. Více než 2.8 tisíce prodejen a přes tisíc restauračních zařízení pronajímají. V letech 1991 až 1993 celkový maloobchodní prodej spotřebních družstev klesal. Letos se podle vyjádření předsedy Svazu českých a moravských spotřebních družstev Petra Brožka pro náš list maloobchodní obrat stabilizoval. Investice hlavně do obchodní sítě Spotřební družstva věnují velkou pozornost restrukturalizaci obchodní sítě. Do této oblasti by mělo také plynout nejvíce investic. Na rozdíl od dřívější téměř stoprocentní orientace na menší provozní jednotky na venkově se nyní zaměřují na výstavbu a odkup velkých supermarketů a diskontních prodejen, a to především ve větších aglomeracích. Komerční strategií spotřebních družstev v nových podmínkách je postupná stabilizace a rozvoj velkoobchodní sítě. Velkoobchod provozuje většina družstev. Pokles výkonů v této oblasti podnikání nebyl v uplynulých třech letech tak výrazný jako u maloobchodu, protože zboží z velkoobchodů odebírali soukromí podnikatelé pro své prodejny. V současnosti se rovněž rozvíjí forma samoobslužného velkoobchodu cash and carry. V letošním roce rozšiřují některá družstva svou činnost o velkoobchod ovocem a zeleninou. Nezanedbatelným problémem je obnova chladírenské techniky. Tu družstva potřebují v podstatě v celé šíři své činnosti. Svaz vypsal výběrové řízení na dodavatele této techniky. Investice vložené do moderního chladicího zařízení by se měly kladně odrazit v nákladech jednotlivých družstev díky menší energetické náročnosti. Slevy pro členy Spotřební družstva poskytují svým členům výhody. Nejčastěji jsou to slevy na zboží v rozmezí 0.5 až 2 procenta z ceny. Jsou vázány na objem nákupu evidovaný v nákupních knížkách nebo na předložení kupónu při koupi zboží určité hodnoty. Dále jsou to sezónní slevy, slosování nákupních knížek, členských knížek apod. Nižší ceny se účtují i při poskytování služeb. Spotřební družstva prošla v uplynulých třech letech výraznými změnami. Výrazně se změnily i ekonomické podmínky jejich fungování. Rozhodujícím problémem spotřebních družstev jsou zatím podle P. Brožka nepříznivé hospodářské výsledky ovlivněné především vysokým úvěrovým zatížením, i když letošní situace se ve srovnání s loňským rokem zlepšila. 
essay Také manuální práce umožňuje růst Stavebnictví nemá dostatek kvalifikovaných ani nekvalifikovaných pracovníků - musí si je vychovávat Miloš Hrabě Při třiapůlprocentní nezaměstnanosti si naše stavební firmy nemohou příliš vybírat, koho zaměstnají a koho ne. Dnes mají v podstatě stejný nedostatek řemeslníků a kvalifikovaných pracovních sil jako v 80. letech. Stále ještě nelze mluvit o funkčním trhu práce, říká Pavel Brůžek z českobudějovické stavební firmy Strabag Bohemia, a. s. Dnešní stavební firmy potřebují především lidi, kteří kromě speciálních odborných prací provádějí i práce manuální a navíc mají například strojnické zkoušky nebo oprávnění k obsluze speciální stavební techniky. Mezi uchazeči o zaměstnání, které evidují úřady práce, takoví pracovníci v zásadě neexistují. Jak P. Brůžek prozradil, musí je jejich firma shánět po celé republice. Za dané situace je nejlepší a v zásadě i nejschůdnější cestou k zajištění pracovních sil výchova nových zaměstnanců podle vlastních potřeb. Počítáme především s vlastními učni, ale bereme i lidi z úřadů práce. S mladými se po vyučení dobře pracuje: snadno se učí a jsou ještě čistým nepopsaným listem. Velmi dobrým a kvalitním zdrojem pracovních sil bývají také lidé z venkova, jsou takovými všeuměly. Vyznají se v řadě řemeslných prací a není pro ně žádný problém sednout na válec, na traktor nebo na cokoli a hned s tím bezproblémově jedou, říká P. Brůžek. Restrukturalizace podniků včetně zemědělství je však už ve značně pokročilém stadiu, a tak ani lidí na vesnicích, o které by stavební firmy stály, už není mnoho. Proto se je firmy snaží zainteresovat řadou zajímavých nabídek, především platových. Podle P. Brůžka však stavebnictví nabízí perspektivy i méně kvalifikovaným lidem, o které právě pro nedostatek odborných znalostí nejeví zájem podnikatelé v jiných odvětvích a kteří představují velkou část nezaměstnaných. Přesto největší problém je při shánění pracovníků pro určité druhy speciálních manuálních prací. Jde například o pokládání příkopových prefabrikátů, závlažek pod mosty, o terénní úpravy, které nelze dělat strojně, apod. Přitom pro ně neexistují v podstatě žádné hranice dalšího profesního růstu. Pokud se takový člověk osvědčí a ukáže, že je schopen se zdokonalovat, zajistíme mu kvalifikaci třeba pro profesi strojníka nebo pro obsluhu nějakého stavebního mechanismu. Snažíme se totiž, aby naši lidé byli co nejuniverzálnější, říká P. Brůžek. Konkurenceschopnost a ekonomická prosperita firem nezávisí pouze na počtu řemeslníků a kvalifikovaných pracovních sil. Stále větší roli hraje i jejich odbornost a kvalita. Většina stavebních firem si to již uvědomuje a hledá cesty, jak zvýšit odborné znalosti svých pracovníků. Proto například firma Strabag, která se zaměřuje především na výstavbu pozemních objektů, v současné době věnuje obzvlášť velkou pozornost mistrům a stavbyvedoucím. Ti totiž přicházejí na místo jako první a svou činností rozhodují o konečném výsledku celé zakázky. Proto pro ně firma zajistila u vzdělávací společnosti Gradua řadu odborně zaměřených kurzů, v kterých si mají rozšířit znalost současných technologií, materiálů, systémů řízení a plánování atd. Odborný růst se samozřejmě předpokládá i u všech pracovníků vrcholového a středního managementu. Přes rozpad původních státních koncernů a podniků, které v centrálně řízené ekonomice stavebnictví okupovaly, prochází toto odvětví značným rozvojem. Svědčí o tom právě i velký nedostatek pracovních sil. Některé firmy tuto situaci řeší zaměstnáváním cizinců, zejména Poláků, Rusů a Ukrajinců. Velká část nadřízených se o jejich práci i zájmu o nové odborné znalosti vyjadřuje dosti pochvalně. Při současné míře nezaměstnanosti v ČR a zdrojích pracovních sil pro stavebnictví rozhodně nezabírají pracovní místa českým občanům. Skutečností je, že stavební firmy, které chtějí získat pracovníky z domácích zdrojů, pro ně vytvoří výhodné a atraktivní podmínky. Těmi však nemusí být vždy jen vysoké mzdy, ale i možnost dalšího vzdělávání. V tomto směru je současné stavebnictví velkou příležitostí pro značnou část nekvalifikovaných nebo méně kvalifikovaných osob. 
description Kolínská mlékárna nadále ztrátová Místo sušárny mléka plánuje podnik zavedení efektivnější výroby sýrů Kolín - Až 130 tisíc litrů mléka vykoupí denně od zemědělců akciová společnost Kolínská mlékárna. Podle včerejší informace výrobního náměstka Josefa Knotka jsou určeny pro domácí trh výrobky z 50 tisíc litrů mléka. Ze zbytku suroviny mlékárna vyrábí sušené mléko, které vyváží do Asie a Jižní Ameriky. V loňském roce dosáhla firma celkového obratu 630 milionů korun, hospodařila však se ztrátou. Způsobil ji pokles cen sušeného mléka na světových trzích. Ještě v první polovině roku vykázala Kolínská mlékárna zisk 19 milionů Kč. Také výsledek letošního prvního pololetí je ztrátový. Kolínská mlékárna byla postavena v rámci Laktosu jako závod na zpracování přebytků odstředěného mléka a mléčného tuku. Dvě sušárny mohou denně zpracovat až 750 tisíc litrů mléka. Původní záměr byl však nereálný, v létě zde například zpracují přibližně 250 tisíc litrů mléka. Kolínští proto chtějí jednu sušárnu prodat a nahradit ji efektivní výrobou, například tvarohu nebo sýrů. Při hledání nového nosného programu jednají o spolupráci i se zahraničními firmami. Zhruba 60 procent produkce mlékárna vyváží, na export jde sušené mléko a část produkce másla. V letech 1992 a 1993 rozšířili v Kolíně sortiment výroby. Kromě klasických konzumních výrobků (mléko, smetana, máslo) ho v současné době tvoří například pudinkový krém Pudík, ovocný dezert Bon, smetanové máslo s rostlinným tukem 6+4, pudinkový dezert Duola nebo zakysaná smetana se zeleninou. Kolínská mlékárna, která je od roku 1992 akciovou společností a zaměstnává 180 pracovníků, disponuje základním jměním ve výši 93 milióny korun. Po první vlně kuponové privatizace vlastní kolem 25 procent akcií investiční fondy, 30 procent zůstalo Fondu národního majetku, pět procent připadá na zaměstnanecké akcie, zbytek je v držení drobných akcionářů. 
news Bouře kolem Telegrafu Praha (mst, il) - Šéfredaktor Denního Telegrafu Pavel Šafr včera akceptoval požadavek vydavatele a odstoupil z funkce. Zároveň podali výpověď jeho zástupci a většina kmenových redaktorů. Šafra ve funkci vystřídá dosavadní redaktor listu Viktor Krejčí. Podle Šafra je Krejčí, jenž v Telegrafu připravuje pravidelné rozhovory s V. Klausem, spjat s vedením ODS a samozřejmě zcela poslušný. Krejčí se k celé záležitosti odmítl vyjádřit. P. Šafr včera LN řekl, že vedení a. s. Integra, která je dceřinou společností Investiční a poštovní banky (IPB) a vydává Telegraf, zdůvodnilo požadavek na jeho odchod nesouhlasem s ideovým zaměřením listu. Konflikt nastal po zveřejnění několika kritických komentářů o možné privatizaci petrochemie tzv. českou cestou, kterou část ODS podporovala, řekl Šafr. Je přesvědčen, že k výměně šéfredaktora došlo po přímé intervenci výkonného místopředsedy ODS P. Čermáka. Mám potvrzeno ze zdroje z hlavní kanceláře ODS, že o mém odvolání Čermák skutečně jednal, tvrdí Šafr. Vím, že každé rozhodnutí o Telegrafu se konzultovalo v hlavní kanceláři ODS, řekl. Čermák Šafrova tvrzení označil za nesmysl. Společnost Integra má jako vydavatel právo provádět změny ve vedení listu a řídí se přitom především ekonomickými zájmy. Sdělil to mluvčí IPB J. Rezek s tím, že Integra nepodléhá politickým tlakům. Podle informací LN však náklad Telegrafu nástupem Šafra stoupl přibližně o 10 tisíc výtisků. Na dotaz LN, kdo ve vedení IPB zastupuje stát, mluvčí banky Rezek řekl, že v dozorčí radě sedí např. předseda poradců premiéra Klause J. Weigl a náměstek ministra financí M. Téra. V IPB má většinový podíl stát. 
news Moderní skládka v Mladé pomůže řešit problémy s komunálními odpady Praha (ika) - V bývalém vojenském prostoru Mladá byla včera otevřena jedna z největších a nejmodernějších skládek komunálního a průmyslového odpadu ve východní a střední Evropě. Provozuje ji Společnost pro odpadové hospodářství (SOH s. r. o.), která je dceřinou společností REO-RWE Entsorgung Praha. Padesátiprocentní účast v ní mají Benátky nad Jizerou, v jejichž katastru byla skládka zřízena. Město vložilo do projektu pozemky a společnost finanční hotovost. Benátky mají podle smlouvy podíl na zisku. Kapacita skládky umožní řešit problémy s ukládáním komunálních odpadů několika okresů. Jde také o významnou investici uskutečněnou v bývalém vojenském prostoru, která by měla být signálem pro další investory a zároveň příspěvkem k oživování této dříve opuštěné lokality, řekl včera při slavnostním otevření skládky premiér Václav Klaus. Plánovaná kapacita nadstandardně zabezpečené skládky je 3.5 milionu kubických metrů. Odpad sem bude svážen z části okresu Mladá Boleslav a Mělník, z okresů Nymburk, Praha-východ a z některých oblastí Prahy. 
news Křesťanské strany zatím nutnost rozpočtového zákona nepociťují Praha (em) - Křesťanskodemokratická strana rozhodně podporuje vyrovnaný rozpočet, který je výrazem koncepce zodpovědného hospodaření a ne konzumu na úkor příští generace. Přesto však nepovažuje za nutné jeho zakotvení do ústavního zákona, jak navrhuje ODS. Jinak zbarvené příští vlády by si zákon stejně změnily, upozornil včera místopředseda KDS Miloslav Tyl. Další místopředseda Václav Benda považuje návrh ODS za propagandistické gesto, které má malou naději na realizaci. Kromě toho nelze podle jeho názoru ústavu co chvíli měnit. Přijímání stále nových ústavních zákonů a návrhy na změnu ústavy považuje za neúctu k ústavnímu stavu. Vedení další koaliční strany, KDU-ČSL, se rozhodlo návrh ODS na nový ústavní zákon nekomentovat v zájmu funkčnosti koalice. Místopředseda KDU-ČSL Jan Kasal včera prohlásil, že je možné očekávat iniciativu ODS ke koaličnímu jednání na toto téma. Lidovci se podle jeho slov tohoto jednání zúčastní, ale, jak dodal, nikdo nemůže očekávat, že by o jednání na toto téma usilovali. 
news Zásadní výhrady k rozsudku nad P. Minaříkem Soudní síň Praha (js) - Případ vracíme k došetření státnímu zástupci s přesnými pokyny, řekl LN předseda senátu Vrchního soudu v Praze Vladimír Vočka k rozhodnutí tohoto odvolacího soudu. Tento soud zrušil v celém rozsahu rozsudek Městského soudu v Praze nad Pavlem Minaříkem, který byl odsouzen v roce 1993 za trestný čin obecného ohrožení na čtyři roky odnětí svobody. Důvodem bylo, že v letech 1970 až 1975 připravoval pumový atentát na mnichovskou rozhlasovou stanici Svobodná Evropa. Předseda senátu V. Vočka potvrdil, že rozsudek nad P. Minaříkem byl zrušen, protože došlo k porušení ustanovení trestního zákona. Rozsudek byl zrušen podle čtyř z šesti písmen prvního odstavce paragrafu 258 trestního řádu. Mezi důvody zrušení jsou uvedeny: podstatné vady řízení, které rozsudku předcházelo, dále vady rozsudku, zejména nejasnost nebo neúplnost jeho skutkových zjištění. Jiným důvodem je, že se soud nevypořádal se všemi významnými okolnostmi a pochybnostmi o správnosti skutkových zjištění. Stíhání Minaříka začalo v roce 1991. Obžalovaný se doznal, ale trval na tom, že skutek je již promlčen. Předseda senátu pražského městského soudu Jaroslav Cihlář, který rozsudek nad Pavlem Minaříkem vynesl, zaujal na otázku LN stanovisko k názoru , že Minaříkův trestný čin byl v době trestního řízení již promlčen. Podle něj promlčen nebyl. Tento názor jsem vysvětlil ve zdůvodnění rozsudku. Kdyby Vrchní soud v Praze přijal názor, že Minaříkův trestný čin byl promlčen, zastavil by trestní stíhání, což se nestalo, dodal Jaroslav Cihlář. 
news Medvěd za sto tisíc Lovuchtivý nimrod, který zatoužil po medvědí trofeji ze Slovenska, si může splnit svůj sen za rovných 100000 slovenských korun. Bratislavská lovecká a cestovní kancelář Tatralov za poplatky poskytne tuzemskému i zahraničnímu lovci rovněž myslivecký doprovod, ubytování, tlumočníka a další služby včetně preparace trofejí či naopak případného ošetření střelce. Agentura se postará i o zbrojní pas a povolení k odstřelu. 
advice Zástavní právo zmenší riziko úvěru (3) Poradna Mgr. Josef Černohlávek V posledním dílu Poradny pojednávajícím o zástavním právu se budeme věnovat úpravě zástavního práva v Obchodním zákoníku a rovněž různým způsobům výkonu zástavního práva. Obecnou úpravu zástavního práva obsaženou v Občanském zákoníku doplňují některá ustanovení o zástavním právu v § 297-299 Obchodního zákoníku, která se použijí na právní vztahy řízené tímto předpisem - tj. zejména na právní závazkové vztahy vznikající mezi podnikateli při jejich podnikatelské činnosti a na některé další vztahy související s podnikáním. Obchodní zákoník upravuje další ze zvláštních způsobů zástavního práva - hypoteční zástavní list. Hypoteční zástavní list je druhem dluhopisu (dluhopis je cenný papír, z něhož vyplývá právo požadovat na jeho výstavci po určité době zaplacení určité částky a kromě toho většinou výstavce platí majiteli dluhopisu ročně výnosy z dluhopisu). Vyznačuje se tím, že závazek jeho emitenta (tj. osoby, která dluhopis vydala) platit na základě dluhopisu zmíněné finanční prostředky je zajištěn zástavním právem k nemovitosti (tzv. hypotékou). Nejsou-li nároky plynoucí z dluhopisu řádně a včas uspokojovány, má jeho majitel možnost zastavenou nemovitost prodat a z výtěžku prodeje uspokojit své pohledávky. Stejně jako u klasické hypotéky je i v tomto případě pro vznik zástavního práva k nemovitosti nutný jeho zápis do katastru nemovitostí. Podle zákona č. 530/1990 Sb. o dluhopisech mohou u nás hypoteční zástavní listy vydávat pouze banky, a to až po získání povolení Ministerstva financí ČR. Hypoteční zástavní listy (a tedy i práva z nich vyplývající) mohou být smluvně převáděny na další osoby. Výtěžek z prodeje hypotečních zástavních listů používají banky k poskytování stavebních půjček. Obchodní zákoník v § 299 obsahuje rovněž ustanovení týkající se jakéhokoli zástavního práva vzniklého mezi podnikateli při jejich podnikatelské činnosti. Zmíněný paragraf mj. stanoví, že zástavní věřitel může při výkonu svého zástavního práva prodat ve veřejné dražbě zastavenou nemovitost nebo jinou zástavu, kterou má u sebe nebo se kterou je oprávněn nakládat. Musí však o zamýšleném prodeji předem informovat zástavce (tj. majitele zástavy) a dlužníka (tj. osobu, jejíž závazek je zástavním právem zajištěn). Stanoví-li to zástavní smlouva, může zástavní věřitel prodat zástavu i jiným vhodným způsobem. Výše uvedený způsob výkonu zástavního práva je pro zástavního věřitele výhodný v tom, že může prodat zástavu sám, aniž by svá práva musel nejdříve uplatňovat u soudu. To je rozdíl proti obecné úpravě zástavního práva obsažené v Občanském zákoníku, neboť podle něj se věřitel musí uspokojení svých pohledávek ze zástavy domáhat nejprve u soudu, který pak sám zástavu prodá. I zástavní věřitel v právním vztahu, který by se jinak Obchodním zákoníkem neřídil, má však díky jeho § 262 možnost se dohodnout se svým dlužníkem v zástavní smlouvě, že se práva a povinnosti z této smlouvy řídí Obchodním zákoníkem. Potom již bude možné se při prodeji zástavy vyhnout často zdlouhavému soudnímu řízení. V zástavní smlouvě by přitom měl být podrobně upraven způsob prodeje zástavy. Důležité je, že zástavce má právo, aby mu věřitel po prodeji zástavy vrátil částku, která zbývá z výtěžku prodeje po uspokojení věřitelových pohledávek. Z toho důvodu je nutno považovat za protizákonný takový způsob prodeje zástavy, který neumožňuje získat prodejem zástavy částku, za kterou by se na trhu jinak dala zástava prodat - při tomto prodeji by byl totiž zástavce připraven o část prostředků, na které by měl po uspokojení věřitelových pohledávek nárok. 
essay Štupovačka ústavních zákonů Martin Daneš, Publicista V době příprav české ústavy panovala mezi koaličními stranami obecná shoda v cíli zčitelnit komplikovaný ústavní systém, zděděný z doby komunismu. Ten kromě ústavy samotné zahrnoval celou řadu vedle ústavy postupně navršených ústavních zákonů. Doplňovaly ústavu a zůstávaly často mimo ni - pluly takříkajíc mimo prostor. S jejich pomocí se dokonce měnil celý institucionální rámec, aniž by se měnila ústava sama. Ústavní zákon o československé federaci z roku 1968 zachovával formálně v platnosti o osm let starší ústavu, ač z ní ve skutečnosti nenechal téměř kámen na kameni. Připomínalo to situaci, kdy sice nosíme dál staré sako, avšak záplatované tak, že je z něj spíš kožená bunda. Komunistický ústavní guláš, který takhle časem vznikl, nebyl v rozporu se záměry tehdejších vládců: systém, v němž bylo složité se orientovat, pro ně byl výhodnější než přehledná a každému srozumitelná ústava, jejíž litery by se ještě mohl - nedej bože - nějaký pošetilec dovolávat. Vůle polistopadových zákonodárců vytvořit jeden transparentní text, jenž by nemohl být dodatečně rozmělňován, se promítla do závěrečných ustanovení české ústavy. Článek 112 většinu ústavních zákonů vůbec zrušil, jiným ponechal status pouhého zákona. Ústavní pořádek pak vymezil čtyřmi hlavními složkami: ústavou, Listinou základních práv a svobod, ústavními zákony přijatými podle této ústavy (tedy tam, kde se ústava o existenci ústavního zákona výslovně zmiňuje) a ústavními zákony upravujícími státní hranice. Na chvályhodnou snahu opustit praxi komunistického štupování, jíž nová ústava dala dokonce charakter závazného ustanovení, dnes, jak se zdá, bohužel pozapomněli představitelé hlavní vládní strany. ODS nedávno vyslovila požadavek definovat kompetence vyšších územních celků ústavním zákonem, třebaže to má být podle ústavy předmětem zákona prostého a zákon ústavní má vyšší celky pouze zřídit. Z premiérovy kuchyně posléze vyšel podnět ještě revolučnější - na přijetí ústavního zákona o nutnosti věčně vyrovnaného státního rozpočtu. Ponechme stranou otázku výkladu ústavy ze strany ODS a vraťme se k výchozí úvaze o transparentnosti systému. Dominuje mu ústava coby nejvyšší zákon, z něhož vychází veškerá legislativa. Pokud se většina volených zástupců shodne na potřebě redefinice ústavního rámce, může parlament ústavu novelizovat: pozměnit některou její pasáž, přidat či vypustit paragraf. Ustanovení, která do definice vlastního ústavního rámce již nepatří, jsou předmětem zákonů. Pohleďme pod tímto zorným úhlem na nápad uzákonit vyrovnaný rozpočet. Do ústavy jednoznačně nepatří. V podobě zákona by byl zase k ničemu, jelikož by jej každá další rozpočtová diskuse mohla prostě smést se stolu. Vytesávat nesporně bohulibé cíle nynější vládní koalice do kamene pofidérně definovaného ústavního zákona se však podobá vypouštění starého džina z lahve. 
review Veronské děti na Hradě Recenze DIVADLO: Na nádvoří Purkrabství v areálu Pražského hradu se pořadatelé pro velký zájem diváků rozhodli přidat ještě osm repríz letní inscenace ROMEA A JULIE, kterou režíroval Tomáš Töpfer. Za neutuchajícího zájmu publika se zde bude Shakespearovo drama uvádět ještě do 11. září. Romeo, Julie, Merkucio, Tybalt a další představitelé veronské mládeže jsou v Töpferově pojetí opravdu ještě dětmi (podobně jako ve slavném Zefirelliho filmu) a dosah svých činů si uvědomují až se zpožděním. Souboj Merkucia s Tybaltem tak působí jako hra, jejíž tragický výsledek se zdá být překvapivý pro obě strany. Dětsky zbrklá je i Julie Terezy Brodské, která svého vyvoleného poprvé pořádně vidí teprve v okamžiku svatby, kdy ho zprvu ani nepozná. Do svého dobrodružství se vrhá po hlavě, bez rozmyslu a zcela naplno. Juliina okolnostmi vynucená dospělost a zoufalá osamělost ve chvílích rozhodování jsou pak o to působivější, o co delší cesta k nim vede od její počáteční klackovitosti a místy až infantilní rozdováděnosti. Silné zaujetí pro postavu charakterizuje také Radka Holuba v roli dojemně okouzleného Romea, Kamila Halbicha jako intelektuálně založeného Merkucia i některé další, především mladé představitele, jejichž plné nasazení dává celé inscenaci švih a napětí. Ve srovnání s nimi je pak zarážející malá intenzita a příliš civilní, až nezúčastněný výraz zejména mužských představitelů rodičovské generace, který je v závěru zcela neúnosný. Tento handicap nevyrovnává - s čestnou výjimkou Jiřího Čapky v roli Lorenza - ani práce s veršem, která by se snad u zkušených herců dala očekávat a kterou by si zpěvný a vášnivý jazyk překladu Josefa Topola zasloužil. Nevyrovnanost, jaká poznamenává herecké výkony, se odráží i v dalších složkách a snižuje tak zřetelně načrtnutý, ale ne vždy detailně dotažený základ inscenace. Písně v rádoby bardovském podání Jiřího Helekala (Chorus) se na rozdíl od příjemně znějící živé kapely vymykají z celkového rámce inscenace a stejně jako tanečky na plese u Kapuletů zpomalují tempo celku a narušují převládající rovinu poctivého vyprávění silného příběhu, o nějž tu jde především. Karola Štěpánová Agentury Schok, Foibos a P.U.S.A. - William Shakespeare: Romeo a Julie. Překlad Josef Topol. Režie Tomáš Töpfer, scéna Otakar Schindler, kostýmy Zita Milošová, hudba Jaromír Vogel, choreografie Ivan Krob, šerm Karel Basák, dramaturgie Helena Šimáčková. Purkrabství Pražského hradu, 3. července - 11. září. 
other Oznámení Pro fanoušky Bilbo Pytlíka z rodu hobitů vyhlašují soutěž pražské divadlo Minor, nakladatelství Mladá fronta (MF) a Společnost přátel J. R. R. Tolkiena. Potrvá od září do poloviny listopadu, kdy se u příležitosti premiéry hry Hobit aneb Cesta tam a zase zpátky v Minoru pokusí nejúspěšnější soutěžící zmocnit Bilbova pokladu. Pravidla hry pro tří- až sedmičlenné dětské družiny budou od 5. září k dispozici v divadle Minor a v reprezentační prodejně MF v pražské Spálené ulici. 
collection Krátce Výstava obrazů Jaroslava Panušky - zapomínaného malíře české secese - v Českém muzeu výtvarných umění v pražské Husově ul. 19-21 se prodlužuje do 18. září. Výstava Drahý pane Kolář... byla včera slavnostně zahájena v pražském Památníku národního písemnictví. Představuje (do 23. října) každotýdenní korespondenci Marie Vaculíkové (dopisy) a Jiřího Koláře (koláže). Nakladatelství Arkýř a Mladá fronta vydala zároveň podstatný výběr z dopisů paní Vaculíkové knižně. Ona mne informuje ne co píše, ale co žije... poznamenal včera k literárnímu typu knihy Jiří Kolář. 
news Ruská loď spojena s komplexem Mir Moskva - Ruská nákladní loď Progress M-24 se včera spojila s orbitálním komplexem Mir. Šlo o třetí pokus po dvou neúspěšných, které ohrozily ruský kosmický program, protože Progress M-24 přiváží na oběžnou dráhu životně důležité zásoby a zařízení pro další vědecké výzkumy. Na rozdíl od předchozích pokusů se tentokrát nákladní loď nepřibližovala v automatickém režimu, ale řídil ji velitel posádky stanice Mir Jurij Malenčenko. Rozhodnutí o ručním navádění padlo ve čtvrtek na zasedání speciální komise, když dva marné pokusy o spojení vyčerpaly zásoby paliva nákladní lodě na kritickou hranici. Komplex Mir je na oběžné dráze už osmý rok a zatím nikdy nezůstal bez posádky. Více na straně 6 - Progress M-24: potřetí a na poslední chvíli 
news Banku přepadli zřejmě policisté Praha (js) - Dva policisté jsou podezřelí, že přepadli v Praze 6 banku a ukradli téměř milion korun. Sdělilo to včera vedení Správy hl. m. Prahy Policie ČR. Pobočku Komerční banky vyloupili dva muži koncem července, kdy pod hrozbou střelby odzbrojili ostrahu a ukradli 830 tisíc Kč. Pražská policie věnovala přepadení mimořádnou pozornost a zjistila, že podezřelí jsou dva policisté z pražské pohotovostní motorizované jednotky. Oba však byli pro podezření z braní úplatků již od ledna postaveni mimo službu. 
comment Paměť Komentář Ladislav Jakl Odcházející slovenskou vládní garnituru konejšil, domácí veřejnosti hnul žlučí. Takové byly ohlasy na Klausovo diplomatické až přezdvořilé únorové rozloučení s tehdy čerstvě odvolaným Vladimírem Mečiarem. Bylo tu však ještě jedno publikum, se kterým premiér Václav Klaus asi počítal. Mohla totiž nastat i jiná varianta. Takový kalifornský podnikatel či politik se u snídaně mohl dočíst, že kdesi blízko Jugoslávie sepsul premiér jedné zemičky expremiéra druhé a vynadal mu do troubů. Ve střední Evropě se hádají nějací dva troubové, utkvělo by zřejmě v paměti Kaliforňana. Takto se dočetl, že někde u Jugoslávie kdosi komusi poděkoval. Byl-li úplně mimo obraz, zařadil naši zem do té části mapy, kde se již děkování ujalo. Byl-li trochu v obraze, pokývl hlavou nad pozoruhodnou velkorysostí. Uplynul půlrok a pod Tatrou se blýská před volbami. Hraje se různými kartami, maďarskou, katolickou, národní, bolševickou a - kupodivu - i českou. Vladimír Mečiar dnes tvrdí, že česká vláda podporuje jeho. Kdo tedy má zájem, na dobrých slovensko-českých vztazích, nechť volí HZDS. Jako argument používá Mečiar nejen tehdejší Klausovu velkorysost, ale i údajně chladné vztahy Prahy s dnešní slovenskou vládou. Tím prý dává Klausova vláda najevo, že únorový Mečiarův pád hodnotí jako puč. Není moudré rozházet si to, byť s potenciálním významným politikem sousední země. Všechno ale má své hranice. Nelze se vměšovat do slovenských voleb, nelze však ani mlčky trpět hru, kde se lacino hraje českými žolíky. Budiž Mečiarovi připomenuto, že poslední volby vyhrál programem postaveným jako negace reformy zosobněné Klausem, jehož údajnou podporou se nyní Mečiar ohání. Budiž připomenuty státoprávní manévry, které zpozdily léčbu komunismem nemocné země nejméně o dva roky. Budiž připomenuta miliony kilometrů dlouhá distance mezi standardní stranickou a parlamentní politikou V. Klause a sociální a nacionální demagogií pouličního populismu Mečiarova. Budiž připomenuto, že Mečiar dokáže v jediné větě použít Klause jako oporu a ještě v téže větě se distancovat od Klausova protilidového kapitalismu. Budiž připomenut nekonečný rozdíl mezi důrazem na neutrální, objektivní a všeobecné mechanismy trhu a mezi vyzdvihováním špecifík. Budiž, budiž. Kdo asi to má za nás Bratislavě připomenout? 
news Obavy z blokády Muslimů trvají Bihačská enkláva je dějištěm střetů Srbů s jednotkami sarajevské vlády Sarajevo/Záhřeb - Bosenské vedení reagovalo včera na hrozbu bosenských Srbů, že zablokují muslimské enklávy v Bosně, výzvou Ochranným silám OSN, aby k zajištění dodávek potravin a paliva pro tyto oblasti použily i síly, bude-li to zapotřebí. OSN má mandát k použití síly v případě nutnosti, prohlásil včera viceprezident muslimsko-chorvatské federace Ejup Ganić. Představitelé Úřadu vysoké komisařky OSN pro uprchlíky včera upozornili, že by nemohli zabránit utrpení tisíců civilistů, pokud by Radovan Karadžić blokádu muslimských enkláv opravdu zahájil. Prudké dělostřelecké souboje sváděla včera v západobosenské enklávě Bihač bosenská, převážně muslimská armáda s jednotkami bosenských Srbů. Sdělil to mluvčí francouzského praporu Ochranných sil OSN (UNPROFOR) v Bihači. Podle majora Jeana-Francoise Philippa zuří boje mezi bosenskými Srby a jednotkami sarajevské vlády již od středy na jihu bihačské enklávy. Bojuje se i na severovýchodě enklávy, kde část území kontrolují Srbové z Republiky srbská Krajina (RSK), vyhlášené jednostranně asi na třetině území Chorvatska v roce 1991. Intenzitu bojů naznačuje i to, že pozorovatelé OSN od středy v enklávě zaznamenali více než tisíc výbuchů. Krajinští Srbové ostřelovali včera minometem stanoviště UNPROFOR na severovýchodě enklávy. Stanoviště bylo zasaženo granátem v době, kdy se asi 30 vojáků sil OSN ho chystalo opustit. Rozhlasová stanice UNPROFOR včera oznámila, že silně vzrostlo napětí v severovýchodní části bihačské enklávy, pokládané za demilitarizovanou zónu pod dohledem modrých přileb, když tam Srbové přemístili dva tanky typu T-55. 
collection Krátce Spojené státy mají právo na Haiti zasáhnout okamžitě a není k tomu třeba žádného ultimáta. Prohlásil to včera v New Yorku generální tajemník OSN Butrus Butrus-Ghálí. V rozhovoru pro AFP Butrus-Ghálí upozornil, že USA mají k takovému postupu mandát Rady bezpečnosti OSN. Pod označením Mírotvůrce-94 začaly včera na Tocké střelnici Orenburské oblasti první společné rusko-americké manévry na ruském území. Cvičení se účastní 250 příslušníků 3. divize americké pěchoty a stejný počet vojáků 27. motostřelecké divize Povolžského vojenského okruhu. Bulharská vláda premiéra L. Berova se na svém včerejším zasedání rozhodla podat demisi. Vláda tak plní slib daný parlamentu, že připraví předčasné volby a v září podá demisi. Polský ministr obrany P. Kolodziejczyk se v pondělí zúčastní setkání ministrů obrany visegrádské skupiny v Bratislavě. Tématem setkání mají být iniciativy České republiky, Slovenska, Maďarska a Polska směřující k přiblížení se k NATO. Čínský prezident Ťiang Ce-min včera přiletěl do Moskvy na čtyřdenní oficiální návštěvu. Jde o první cestu nejvyššího čínského představitele od vzniku nezávislé Ruské federace v roce 1991. Dnes začnou v Kremlu jeho rozhovory s prezidentem B. Jelcinem a premiérem V. Černomyrdinem. Návštěva ruského prezidenta B. Jelcina na Ukrajině se uskuteční začátkem října, těsně před summitem Společenství nezávislých států (SNS), který se má konat 7. října v Moskvě, nebo krátce po něm. Prohlásil to včera v Kyjevě ruský vicepremiér A. Šochin. 
sport Zina by hrála bosa New York (ad) - Ač si americká tenistka Zina Garrisonová přišla na kurtech na víc než čtyři miliony dolarů, svůj zápas 2. kola na US Open málem absolvovala naboso. Po dvou výměnách v utkání se Suarezovou se jí utrhla podrážka a náhradní boty neměla s sebou nejen na kurtě, ale ani v šatně. Navlékla bych si dvoje ponožky a hrála bych naboso, dokud by mi někdo nesehnal nějaké boty. Naštěstí mi povolili odskočit si do šatny. Vtrhla jsem tam a zařvala: ,Nemá někdo přebytečné osmapůlky?' Zachránila mě Američanka Cacicová, která měla jedny navíc. Popadla jsem je a upalovala zpátky na kurt, aby mě nediskvalifikovali, líčila vypjaté okamžiky Garrisonová. Přestože se prý zpočátku v nových botách cítila jako kachna, zápas bez problémů vyhrála. 
sport Odložený soud s M. Váňou Singapur - Soud v Singapuru odložil dnes projednání případu českého fotbalisty Michala Váni na základě žádosti jeho právního zástupce. Další slyšení v případu korupční aféry s ovlivněním výsledků fotbalových zápasů bude 16. září. Jednatřicetiletý český záložník Váňa stanul v pátek před soudem s apatickým výrazem v tváři, když jeho právník S. Radakrishnan uvedl, že potřebuje více času, aby důkladně prostudoval všechny doklady včetně Váňova prohlášení k antikorupčnímu úřadu. Váňa je obžalován z ovlivnění čtyř zápasů. Za úplatu měl ovlivnit tři vítězství svého týmu ze Singapuru v souboji se Sabahem, Malaccou a Brunejí a remízu s Kedahem. Český záložník byl po propuknutí této aféry okamžitě vyřazen ze svého týmu. Podle dostupných informací měl Váňa přijmout úplatek ve výši 165000 singapurských dolarů ( 110000 USD) od bookmakera Rajendrana Kurusamyho v období mezi květnem a červencem letošního roku a pomoci mu vyhrát sázku na celkové vítězství Singapuru. Poté v červenci údajně měl Rajendran Kurusamy vyplatit Váňovi dalších 210000 singapurských dolarů ( 140000 USD). Váňa byl záhy poté zatčen a propuštěn na svobodu až po zaplacení kauce 500000 singapurských dolarů ( 333333 USD) a soudním odebrání jeho pasu. 
sport Neuspěl ani třetí specialista Kdyby Cheb proměňoval penalty, vedl by tabulku Cheb (šv) - Na střelbu pokutových kopů mají v Chebu tři specialisty, jenže: Samec neproměnil penaltu proti Zlínu, Nečas neuspěl v utkání s Bohemians a do třetice ani Bielik ve čtvrtek z očí do očí proti sparťanu Koubovi. Západočeši těmito neúspěchy (vesměs na domácím trávníku) přišli o čtyři ligové body a zároveň o vedení v prvoligové tabulce. Chtěl jsem penaltu kopnout k pravé tyčce, ale nakonec jsem se rozhodl pro opačnou stranu, popisoval svůj nezdar 32letý Julius Bielik. o Sehrálo nějakou roli, že se s Koubou znáte z působení ve Spartě? Vůbec ne. S Petrem jsem nebyl čtyři roky v kontaktu, proto mě před penaltou žádná nervozita nepřepadla. Chybou bylo, že jsem porušil přísloví, že první myšlenka je nejlepší myšlenka. Měl jsem střílet přeci jen napravo. Z Chebu se stejně jako loni stává remízové mužstvo. Proč? Musíme se naučit proměňovat šance, alespoň třetinu z nich. Teď se trefíme jednou z deseti pokusů, to je hrozné. Bohužel se nás dotkne nový systém, kdy se za výhru dávají tři body, kdežto za remízu jen jeden. Nezklamala vás Sparta výkonem? Rozhodně jsem od ní čekal víc. Podle mě je toho na některé kluky asi hodně - psychicky ani fyzicky neunesli cyklus liga, pohár, reprezentace. Jak vy můžete stihnout dvojroli ligového hráče Chebu a majitele restaurace na Xaverově? Úplně jednoduše, soustředím se na fotbal a restauraci vede moje matka. Občas jí jen zatelefonuji a zjistím, jestli je vše v pořádku. 
caption Třicítka nevidomých se psími pomocníky předvedla včera v Benešově u Prahy svoji dovednost na Memoriálu Miroslava Fišera - 11. mistrovství republiky ve výkonu vodicích psů pro nevidomé. V současné době je v ČR registrováno kolem 130 speciálně vycvičených psů.Foto Pavel Hula - LN 
news Stát nesmí skrytě řídit tisk, soudí o kauze Telegraf poslanci Praha (haš, če) - Je to nemorální, i když jistě ne protizákonné, reagoval včera místopředseda parlamentu Karel Ledvinka (ODA) na dotaz LN, zda je vhodné, aby státem kontrolovaná Investiční a poštovní banka vydávala prostřednictvím své dceřiné akciové společnosti noviny Denní Telegraf, které se označují za nezávislé. Mě je vůbec divné, že banka má zájem vlastnit tiskovinu, dodal. Majorita státu v našich největších bankách by však podle Ledvinky měla zůstat alespoň prozatím zachována, protože v období majetkových přesunů pouze velké komerční banky mohou hlídat monetární politiku státu. Pro předsedu klubu KDS Marka Bendu je představa, že by stát mohl ovlivňovat nějaké noviny, které se označují za nezávislé, zcela nepřijatelná. Ke kauze Telegraf, jehož bývalý šéfredaktor Pavel Šafr soudí, že jej vedení IPB odvolalo z politických důvodů prostřednictvím přímé intervence výkonného místopředsedy ODS Petra Čermáka, Benda řekl, že pokud v Telegrafu došlo k nějakému ovlivňování, tak jde o hrubé porušení všech pravidel. Pokus státu vytvořit jakoby nezávislý tisk a ten potom ovlivňovat pokládá šéf klubu KDS za nešťastný. Jinou věcí by podle něho bylo, kdyby se stát rozhodl vydávat vládní noviny a otevřeně to přiznat. Již loni v září M. Benda a V. Koronthály (KDS) naléhavě interpelovali v otázce vlastnictví Telegrafu ministra financí I. Kočárníka (ODS) a ministra průmyslu V. Dlouhého (ODA). Poslanci tehdy vyjádřili pochybnost, zda může podle zákona banka vlastnit noviny. 
essay Slovo v úzkosti a naději Jaroslava Hájková V Brně se 24. srpna konala skromná oslava sedmdesátin Antonína Kratochvila, donedávna ostře sledovaného nepřítele komunistického režimu. Brněnští přátelé jubilanta se postarali o vydání sborníku Slovo v úzkosti a naději, v němž se několik bohemistů, filozofů a publicistů domácích i zahraničních přihlásilo ke Kratochvilově duchovní orientaci. Po čtyřech letech, kdy máme možnost se otevřeně seznamovat s exilovou kulturou, se dá víc než tušit, že její představitelé netvoří jednolitý proud a že se tato kultura diferencuje nejen co do místa svého působení, ale i co do času, v němž hrají roli dva mezníky: únor a srpen. Antonín Kratochvil, dnes dvojnásobný doktor filozofie a docent české literatury na Masarykově univerzitě v Brně, patří k poúnorové emigraci. Znamená to jasnou řečí zvláště toto: nikdy se k doktríně komunismu nehlásil, vždycky proti ní všemi duchovními prostředky bojoval. Po komunistickém puči zůstával proto ve vlasti do vyčerpání všech možností ilegálního boje. Utekl do zahraničí s bratrem Josefem až v lednu roku 1952, kdy byl už ohrožen, jako jeho spolužák a přítel Zdeněk Rotrekl, případným trestem smrti. Narodil se 31. srpna 1924 v Brně v rodině novotomistického filozofa Josefa Kratochvila. Po absolvování gymnázia poslední válečný rok se zapsal na Masarykovu univerzitu na obory čeština a dějepis. Ze studia se však dlouho netěšil, protože v květnu roku 1948 byl bez upozornění vyloučen tzv. Akčním výborem ze všech československých vysokých škol, pravděpodobně za své studentské a publicistické demokratické aktivity. Pro nové ideology vysokého učení také nebyla zásadně přijatelná Kratochvilova křesťanská orientace. Jediným východiskem byl po dvouletém redaktorském působení v Lidové obrodě exil. Mnichov se stal Kratochvilovi - a nejen jemu - novým domovem umožňujícím pokračovat ve svém duchovním určení. Existence mimo domov snad jenom poněkud změnila obsah, případně žánry jeho budoucích prací - všechno obětoval kontaktu s domácí českou kulturou; působení v exilových rozhlasových stanicích Svobodná Evropa a Hlas Ameriky mu tento kontakt umožňovalo nejen fakticky předáváním informací, ale i emocionálně. Celoživotní zaměření Antonína Kratochvila nebylo a nemohlo tedy být jen ryze vědecké. To je fakt, který nerespektují někteří recenzenti jeho knih, vydávaných u nás v polistopadovém období (třídílný soubor dokumentů o stalinské justici Žaluji, Dolmen, 1990; Via Dolorosa, Brno 1990; Rozhlasová univerzita Svobodné Evropy, I. a II. díl, Brno 1993 a 1994). Je jistě nezbytné upozorňovat na faktické chyby, ale je malodušné ztrácet za drobnými lapsy kontury velkého člověka. Předpojatost (nebo snad obavy ze sebepoznání?) starších generací snad dnes A. Kratochvilovi poněkud zmírňuje vřelý zájem mladých bohemistů navštěvujících jeho přednášky na plzeňské a brněnské fakultě. Trojjazyčný sborník k 70. výročí narození Antonína Kratochvila Slovo v úzkosti a naději obsahuje kromě odborných příspěvků řadu vzpomínkových črt a podrobný životopisný i bibliografický materiál; hlavními pořadateli jsou básník Zdeněk Rotrekl, filozof Karel Mácha a redaktor Jaromír Kubíček. Vydaly jej společně Masarykova univerzita a Moravská zemská knihovna. *** Čas mne časuje, jak zamane si, na ciferníku, který drží přísný anděl. Z básně Ivana Jelínka věnované Antonínu Kratochvilovi 
review Otevřená společnost není uzavřené téma Jan Keller Autor (nar. 1955) je sociolog, působí na Masarykově univerzitě KARL RAIMUND POPPER (1902) vychází ve svém rozboru historických kořenů totalitarismu z analýzy Platonova myšlení. Na tomto bohatě myšlenkově strukturovaném filozofickém materiálu je demonstrováno několik vcelku jednoduchých politických pravd. Knihu OTEVŘENÁ SPOLEČNOST A JEJÍ NEPŘÁTELÉ významného vídeňského novopozitivisty, jejíž první díl vydalo nakladatelství OIKÚMENÉ, lze tedy číst dvojím způsobem. Buď jako špičkovou studii z oblasti sociologie vědění, anebo jako prosté vyznání demokrata. Ve vznešených kulisách Platonova myšlení se odehrává drama nadějí a obav evropského intelektuála ve zlověstném období třicátých let. Pro Poppera je obtížné představovat demokracii pouze jako vládu většiny: doba, ve které žije, mu naléhavě připomíná, co měl na mysli Platon, když narážel na paradox svobody. Co když svobodná vůle většiny otevře cestu nedemokratickým praktikám? Jedinou pojistku spatřuje Popper v budování demokracie jako systému institucí, jejichž hlavním smyslem je držet v šachu ty, kdo právě vládnou. Ten, kdo přijímá princip demokracie v tomto smyslu, nemusí tudíž pohlížet na výsledek demokratické volby jako na autoritativní vyjádření toho, co je správné, konstatuje Popper. Pranic nelegitimního nespatřuje ani v požadavcích na revizi jakéhokoli většinového rozhodnutí, ukáže-li se jako scestné. Popperova pronikavá studie je namířena v prvé řadě proti velkým slibům a smělým vizím, jimiž vládci pravidelně obšťastňují ovládané a revolucionáři neméně pravidelně straší vládce. Otevřená společnost je společností nikdy neukončené demokratické diskuse a Popper varuje před všemi vizemi jediné správné cesty: Vidíme tedy, že utopický přístup může být zachráněn pouze platonskou vírou v jediný absolutní a neměnný ideál spolu s dvěma dalšími předpoklady, totiž a) že existují jednou provždy racionální metody k určení toho, co je tímto ideálem, a b) že lze určit nejlepší prostředky k jeho uskutečnění. Popper doporučuje nekoketovat s myšlenkou jediného a pro všechny výhodného dobra, které pochopitelně neexistuje. Raději doporučuje odstraňovat drobná, nenápadná, ale o to reálnější zla. Nikterak přitom nedémonizuje nepřátele otevřené společnosti, stoupence autoritativních forem vlády. Tito lidé nechtějí, podobně jako kdysi Platon, přece nic jiného než učinit stát s jeho občany šťastným. Propadají podobnému omylu jako Platon, který věděl, co není v pořádku, rozuměl tlakům či neštěstí, pod kterým lidé trpěli, zmýlil se však v tom základním, totiž že dokáže tento tlak zmenšit a obnovit štěstí lidí, pokud se mu je podaří přivést zpět ke kmenovému systému. V dnešní době lze Popperovy již půl století aktuální úvahy interpretovat přinejmenším dvojím způsobem. Jeho dichotomie otevřené a uzavřené společnosti může posloužit jako model pro odlišení demokratických prvků současného vývoje od strnulosti a bezperspektivnosti neúspěšného experimentu uplynulých desetiletí. V rámci dynamiky současného vývoje lze však téhož protikladu využít také k analýze skrytějšího rozporu mezi autoritářskými a liberálními tendencemi uvnitř téhož politického pole - a nejednou i uvnitř téže politické osobnosti. V žádném případě se nemusíme obávat, že s pádem minulé totality se stává Popperova analýza Platonova myšlení knihou nepotřebnou a neaktuální. Karl Raimund Popper: Otevřená společnost a její nepřátelé I. Vydalo OIKÚMENÉ, Praha 1994. Přeložil Miloš Calda. 360 stran, náklad neuveden, cena 128 korun. 
person_interv Zeď je nejlepší průpravou McEnroe lituje, že nevychutnal své úspěchy Ať ho lidé milovali či nenáviděli, vždy je John McEnroe fascinoval. Na kurtě stylem, jakým se oháněl raketou a hádal s rozhodčími. Mimo kurt hollywoodským manželstvím s herečkou Tatum O' Nealovou, které nakonec zkrachovalo. Pětatřicetiletý Američan sice prý ještě definitivně dveře nezabouchl, ale svůj návrat na kurty nepovažuje za reálný. V New Yorku si otevřel galerii, čas od času si zahraje v tenisové kapele bratrů Jensenů a v době Grand Slamů usedne do komentátorských kabin. A na tenis se dívá očima dvojnásobného otce. o Jak byste si přál, aby na vás lidé vzpomínali? Tak jako jsem kdysi já vzhlížel k Rodu Laverovi, děti chtějí být Johnem McEnroem. Dospělí jsou vůči mně zdrženlivější, nelíbí se jim, že jsem nadával rozhodčím. Tak jsem na ně řval, co na tom. Řekněte svým dětem, aby to nedělaly. Nechci vzbuzovat iluzi, že jsem byl dokonalý. Raději ať si o mně myslí, že dělám chyby. o Je zajímavé pozorovat sportovce na sklonku jejich kariéry. Já jsem ještě neskončil, tedy alespoň oficiálně. Dost sportovců odchází a pak se zase vrací, takže slovo, odchod' zprofanovali stejným stylem, jako ostatní lidé vyznání, miluji tě'. I když jsem si nechal pootevřené dveře, fakticky jsou zabouchnuté. Nechci znovu hrát, aby udělal pár kol. o Když se ohlížíte zpátky, nikdy nezapomenete připomenout, že jste s tenisem začínal proti zdi. Doporučujete ji i současným dětem? Vřele, podle mě to je nejlepší způsob, jak se naučit nejen tenis, ale vůbec se duševně přichystat na tenisovou kariéru. Lidé si neradi sami pinkají o zeď, a já jsem to rovněž nesnášel. Ale copak se s vámi o prohru někdo na kurtě podělí? Taky ne, celá tíha leží na vašich ramenou, proto považuji zeď za skvělou individuální průpravu. o Myslíte si, že se dnes děti příliš bojí prohry? Ano, zvláště u nás ve Státech. Nechci znevažovat touhu po vítězství, ale u dětí, které se teprve vpravují do tenisu, by neměly být úspěchy přeceňovány. Svým dětem vštěpuji, že porážka není žádná tragédie a výhry jsou otázkou času. o Kdy vy jste poznal, že máte na velký tenis? I když jsem byl dobrý junior, žádal jsem o stipendium na univerzitu. Teprve když jsem v sedmasedmdesátém postoupil do semifinále ve Wimbledonu, pochopil jsem, že mohu být dobrým tenistou. o Jak podstatné je pro tenistu vzdělání? Sampras nemá středoškolský diplom, vy jste šel na univerzitu. To byla nejlepší věc, jakou jsem pro tenis udělal. Škola mi dala čas, aby dospěl. Byl jsem dvacátý tenista na světě a myslel si, bůhvíco nejsem, ale na univerzitě jsem byl jedním z mnoha. Škola mě vrátila na zem, poznal jsem, že nejsem žádná superstar. Občas potřebujete sedět a pěkně poslouchat svého učitele, uznávat nějakou autoritu, což hráči, kteří se brzy profesionálně vrhnou na tenis, nezažijí a pak to škaredě zaplatí. o Co taková Jennifer Capriatiová? Skvělý příklad, jak se rodiče dívají na svět přes dolarovou bankovku. Možná si myslí, že dělají pro své dítě to nejlepší, ale kdo nažene třináctiletou žábu do profesionálního tenisu, nevidí za roh. Děti se nevyrovnají s pobytem ve světle ramp. Topí se v penězích, ale neužijí si je, protože se od nich čeká, že ve čtrnácti vyhrají Wimbledon. Není výjimečné, když situaci nezvládnou a do něčeho se zapletou. o Mají mít hráči špatné svědomí, že tenisem zbohatnou? Nemají se za co omlouvat, ale zároveň se nesmějí starat jen o sebe a svá konta. Proto by měli deset procent z vyhraných peněz věnovat na charitu. V Africe lidé umírají hladem, všeobecně chátrá životní prostředí, někdo se musí postarat o bezprizorní děti- prostě je strašně moc věcí, které tyto peníze potřebují. o Dá se porovnat tenisová kariéra s uměleckou? Sběratelství je podobné maratonu, tenis je vlastně krátký sprint. Až nyní jsem si uvědomil, že v tenise jsem se dostal tam, kam jsem chtěl. Nepočítám, že by se mi to povedlo jako majiteli galerie. Jaké jsou vlastně mety na tomto poli? Vydělat co nejvíc peněz, prodávat nejlepší umělecké výtvory, anebo pomáhat umělcům? Sport je černý nebo bílý. Hrát v kapele nebo prodávat obrazy jsou subjektivní záležitosti. o Co vám řekl tenis o životě? Že se mohu spolehnout jen a jen na sebe. Je to velmi individuální sport, naučil mě cynismu, a přitom bych chtěl lidem věřit. Tenis je skvělá hra, ale s realitou má pramálo společného. (ad) New York 
sport V české lize amerického fotbalu porazili v Praze- Edenu Prague Panthers tým Prague Lions 47: 0. Poražený tým však podává protest, prý pro nedodržení některých předepsaných podmínek zápasu (přítomnost sanitky). Stížnost bude řešit parlament ČAAF. Foto Robert Zlatohlávek- LN 
caption Dortmundský Riedle (vlevo) a Binz (Frankfurt) v boji o míč během utkání 3. kola bundesligy. Po devadesáti minutách se radoval Frankfurt, když triumfoval vysoko 4: 1. Foto Reuter 
news Tajemné obrazce na střeše Praha (agentura Wild Duck)- Tajemné obrazce, které byly v poslední době zaznamenány na některých českých polích, se nyní objevily i na střeše Melantrichu na Václavském náměstí. Mají podobu zkosených kosočtverců. Ufoni tak prý ocenili, že o nich zde sídlící noviny píší jako jediné opravdu objektivně. Vedení jisté politické strany, jíž noviny patří, se však domnívá, že piktogramy jsou dokladem podpory její politiky shůry. Poselství, které tam ufoni zanechali, naznačuje, že si nepřejí, aby tato budova kdykoli v budoucnu přešla do vlastnictví někoho jiného. Jak uvedla jedna z redaktorek listu, budou i nadále vzhlížet k obloze v zájmu novinářské cti a pravdy. 
news Očekává se vzestup cen cukru Podle odhadu britské obchodní firmy E. D. and F. Man bude objem letošní produkce cukru v zemích EU nižší než loni. Přesto by se však jeho ceny ještě v prvním čtvrtletí příštího roku neměly zvyšovat. Teprve potom se projeví stoupající poptávka ze strany Ruska a Číny, což bude působit na vzestup cen. Jejich pohyb směrem vzhůru navíc podpoří nízká úroveň sklizně na Kubě i v samotných zemích EU, místo očekávaných 17.55 mil. tun pouze 14.8 milionu. Odborníci odhadují, že Čína ho bude nucena příští rok dovézt až 2 mil. tun. Objem kubánské produkce má klesat i příští rok, protože vzhledem k nedostatku pohonných hmot tam bude plocha pro pěstování cukrové třtiny snížena na 63%. Oficiální odhad tamní produkce pro sezónu 1993/ 94 uvádí číslo 4 mil. tun, zatímco neoficiální údaje hovoří pouze o 3.8 mil. tun. V zemích EU, kde bylo loni dosaženo téměř rekordní produkce, bude letos sklizeň nižší. Hmotnost cukrové řepy je totiž menší asi o 20 až 30%. 
news Dluhy ruských podniků vlastní směnky nezachrání Vlastními směnkami by měl být podle ministerstva financí řešen růst podnikových dluhů v Rusku. Uvádí to zahraniční tisk, který rovněž konstatuje, že mezipodnikové dluhy přesáhly podle vládních představitelů 100 bilionů rublů (30 mld. GPY), což již ruskou ekonomiku zcela paralyzuje. Zmíněný návrh přednesl minulý týden na schůzce vládní komise pro urychlené řešení krize zadlužení úřadující ministr financí Sergej Dubinin. Podle ruských tiskových agentur navrhuje, aby vlastní směnky, na něž by poskytla záruku samotná vláda, byly použity k úhradě podnikových dluhů za dodané zboží. Nelze vyloučit, že budou na vlastní směnky převedeny veškeré vnitropodnikové dluhy ruských firem. Podobné schéma obsahoval prezidentský dekret z letošního jara. Nakonec se však nerealizoval. Nový návrh, jehož podrobnosti nejsou jasné ani významným ruským vládním představitelům, byl přijat reformní skupinou v ruské vládě, předními západními analytiky i bankéři skepticky. Obávají se, že vlastní směnky, pokud je bude podporovat vláda a budou poskytovány podnikům bez jakéhokoliv omezení, pouze zvýší zastřené vládní úvěry. Sergej Alexašenko, náměstek ministra financí a přívrženec rozsáhlých tržních reforem, návrh svého nadřízeného odmítl a k celé záležitosti se staví s notnou dávkou skepse. Vzhledem k vysoké míře inflace se vláda bojí přímo zavést levné úvěry. Mnozí ruští oficiální představitelé však mají strach z politických důsledků případných bankrotů velkého počtu neefektivních a zadlužených podniků. Západní analytici se ovšem obávají, že navrhované využití vlastních směnek nic neřeší a pouze oddaluje konečné řešení. Podle jednoho ze zahraničních bankéřů například návrh neřeší základní problém a může přispět ke vzniku dalších potíží. Konstatoval mj., že by vláda měla v tomto směru intervenovat co nejméně. Dluhy jsou pro řadu ruských firem velmi nákladné. Některé podniky se snaží omezit zadlužení tím, že nabízejí věřitelům kapitalizaci dluhů. Konstatoval rovněž, že jakýkoliv vládní program, který nebere v úvahu rozdíly mezi více a méně zadluženými podniky, může podle bankéřových slov poškodit efektivnější firmy, které by byly schopny snížit své závazky vlastní iniciativou. (ma) 
news Clearing asi padne Košice- Vzhledem k výši devizových rezerv Slovenska i ČR je slovenská strana ochotna domluvit se na zrušení platební smlouvy, podle níž probíhá vyúčtování obchodu mezi ČR a SR přes clearingový účet. ČTK to včera řekl slovenský ministr financí Rudolf Filkus. Od 1. ledna by mohl obchod probíhat v konvertibilních měnách. 
news Stavba tančícího domu zahájena Praha (kva)- Pražský primátor Jan Koukal poklepal v sobotu slavnostně na základní kámen takzvaného tančícího domu na pražském Rašínově nábřeží. Netypická moderní budova získala svoji přezdívku už ve fázi modelu, a to podle dvou věží, které navozují představu tančící dvojice. Stavba bude výsledkem spolupráce významného amerického architekta Franka Gehryho a jugoslávského architekta žijícího v Praze Vlada Miluniče. Investorem je nizozemská pojišťovna Nationale Nederlanden. Nový dům tu má být do konce roku 1995. 
news Vyrovnaný rozpočet ano, ale... Výhrady k nedávnému návrhu zákona ODS trvají nejen na straně levice Praha (mrk)- Již více než týden se zástupci celého politického spektra vyjadřují k návrhu výkonné rady ODS na zakotvení povinné vyrovnanosti státního rozpočtu ústavním zákonem. Na toto téma hovořili včera zástupci pravice i levice v televizním pořadu Debata. Návrh ODS hájili na televizní obrazovce její členové ministr financí Ivan Kočárník a předseda hospodářského výboru parlamentu Vladimír Budinský. Ministr Kočárník opakovaně argumentoval tím, že politici nemají právo rozhodnout o tom, že děti budou jednou splácet dluh svých otců. Navíc z politických důvodů prý žádná další vláda nepřistoupí k utahování opasků a uhrazení dluhu. Odmítavá stanoviska k návrhu ODS jsou podle Kočárníka slovním průjmem lidí, kteří nevědí, o čem je řeč. Podle poslance Budinského takový ústavní zákon některá strana navrhnout musela: shodou okolností to byla ODS. Podle předsedy rozpočtového výboru Tomáše Ježka (ODA) je ústavní zákon příliš velkou houfnicí na příliš jemný problém. Stejným způsobem by pak navíc musela být deklarována i úroveň zdanění. O samotné vyrovnanosti rozpočtu není však prý pochyb: Staré demokracie si občas mohou dovolit ujet, na nás se ale svět dívá kritičtěji. Zástupce levice poslanec ČSSD Jozef Wagner odmítl snahy podsouvat automaticky celé levici vizi deficitního rozpočtu. Ani pravicoví ekonomové však podle něho nepopírají, že stát je ekonomickým subjektem, a může proto použít úvěr. Stejným zatížením příštích generací jako deficitní hospodaření jsou podle jeho slov nedostatečné investice do vzdělání. Návrh ODS byl prý politickým tahem, který měl zabránit ODA v koketování s deficitním rozpočtem. Ani přítomní zástupci zaměstnavatelských svazů se s projektem ODS neztotožnili. Podle Rudolfa Baránka se o státním rozpočtu musí každoročně upřímně diskutovat. I při zachování vyrovnanosti by prý bylo možné již v roce 1995 mnohem větší snížení daňového zatížení. Podle Břetislava Ošťádala nemá jednoprocentní snížení daní smysl. Ušetřené peníze by mohl stát použít na likvidaci zbytkových podniků a zvýšení informovanosti podnikatelů. 
news Grebeníček: Do minulosti je zahleděna ODS Z politické scény Praha- Nikoli KSČM, ale úplně jiná strana je zahleděna do minulosti a libuje si v halasně odsuzovaných praktikách předlistopadového režimu: příkladem je návrh ODS na uzákonění povinnosti sestavovat vyrovnaný rozpočet. Předseda ÚV KSČM Miroslav Grebeníček to řekl v sobotu na sedmém plenárním zasedání výboru. Pro komunální volby hodlá KSČM vytvářet samostatné kandidátky. Grebeníček dále uvedl, že strana nebude nečinně přihlížet kriminalizaci někdejších příslušníků Lidových milicí, existenčnímu postihu svých členů a informační blokádě masových sdělovacích prostředků. 
comment Vítězný kompromis v Brně Komentář Karel Škrabal Dlouhodobě rozpolcené brněnské ODS se podařilo na pátečním oblastním sněmu dosáhnout kompromisu ohledně sestavení kandidátky do Zastupitelstva města Brna a voleb do oblastní rady. Hladký průběh sněmu byl výsledkem celkem sedmadvacetihodinové práce komise vzniklé na popud Výkonné rady ODS, která byla složena ze čtyř zástupců tzv. primátorského křídla, čtyř zástupců bývalé oblastní rady a předsedy sněmovny Parlamentu ČR M. Uhdeho, jenž měl jako zástupce výkonné rady rozhodující hlas. Kandidátka byla sestavena střídavě s tím, že první místo na ní zaujala dcera předsedy Ústavního soudu ČR, bývalá poslankyně a předsedkyně místní privatizační komise Dagmar Lastovecká. Tato žena, přestože patří spíše k proudu kolem primátora Jiřího Horáka, je osobou kompromisní a v kuloárech se mluví i o tom, že by byla vhodnou osobou na post brněnské primátorky. Ona sama však podobné úvahy odmítá jako předčasné. Podobně jako D. Lastovecká, i ostatní osoby na volitelných místech brněnské kandidátky ODS nepatří k nejbojovnějším představitelům toho či onoho křídla. Je tedy nepravděpodobné, že po volbách dojde k roztříštění klubu zastupitelů této strany. Na sněmu nově zvolená oblastní rada, která vystřídala dosavadní silně protiprimátorskou radu předsedy Aleše Rejthara, je obsazena podle podobného klíče. Nejtěsnější většinu a rozhodující posty (předseda Karel Polášek, místopředsedkyně Lastovecká) získalo primátorské křídlo. Takto vytvořený kompromis je vítězstvím proudu kolem primátora Horáka, nikoli však primátora osobně, který se v rámci kompromisu musel spolu se svým náměstkem Luďkem Zahradníčkem vzdát kandidatury. Lze však předpokládat, že se oba pokusí do brněnského zastupitelstva dostat na jiné kandidátce. Primátorskému křídlu se podařilo těsně před volbami získat v brněnské ODS rozhodující pozici přesto, že bylo téměř na dva roky zahnáno do defenzívy. Stalo se tak nejen díky podivnému nárůstu členstva v místních sdruženích, patřících na jeho stranu. Jedním z dalších důvodů bylo stále rozporuplnější chování donedávna výkonnou radou podporovaného Rejthara, které mělo za následek roztříštění protiprimátorského proudu. Za této situace se podařilo primátorské frakci využít vlivu na některé členy výkonné rady a strhnout iniciativu na svou stranu. 
news Dva Indiáni kmenem vypovězení Dva mladí Indiáni z kmene Tlingit, žijícího na tichooceánském pobřeží USA, byli rodovou radou starších odsouzeni za loupež k 18 měsícům života v absolutním odloučení od lidí, na jednom z ostrovů při jižním pobřeží Aljašky. Pravomoc stanovit rozsudek podle pravidel kmene přenesl na dvanáctičlennou radu starších soudce státu Washington. Oba 17letíchlapci, usvědčení z přepadení, zbití a okradení doručovatele čerstvé pizzy, dostanou s sebou na ostrov pouze každý jednu sekeru a pilu na vybudování provizorního obydlí, spací pytel a trochu potravy pro prvních několik dní. 
news Strýček Sam rezolutní Ultimátum USA vojenské juntě na Haiti Stálý dopisovatel LN v USA Dušan Neumann Buď budou mezinárodní jednotky na Haiti pozvány, nebo tam vstoupí násilím, prohlásil na tiskové konferenci ministerstva obrany Spojených států jeho mluvčí John Deutsch. Pamětníkům přátelské pomoci států Varšavské smlouvy Československu může tato nabídka znít povědomě. Jenže okolnosti, z nichž vychází, jsou zcela jiné. Vlády na Haiti se zmocnila vojenská junta generála Cédrase poté, co svrhla demokraticky zvoleného prezidenta Jeana- Bertranda Aristida. Akci Spojených států a jejich karibských spojenců schválila RB OSN. Navíc se Washington již po měsíce zcela veřejně pokouší hospodářskými a politickými prostředky donutit juntu k odstoupení. Náměstek ministra zahraničí USA Strobe Talbott výzvu haitským generálům, aby dobrovolně opustili ostrov, opakoval. Pokud dojde k restauraci zákonné vlády vojenskou silou, bude generál Cédras a jeho štáb zajat a předán do pravomoci právoplatné vlády. Náměstek Talbott nevylučuje, že před začátkem operace bude juntě dáno poslední ultimátum. Z vojenského hlediska bude ležet jádro operace zcela na bedrech americké námořní pěchoty a speciálních jednotek. Pentagon spočítal, že pro její úspěch bude nutné nasadit deset tisíc vojáků. Jen mohutná přesila může zajistit minimální ztráty na lidských životech jak amerických vojáků, tak haitských civilistů. Podíl karibských armád je zatím minimální. Čtyři ostrovní státy nabídly 260 vojáků. Podle mluvčího Pentagonu jich ale budou zapotřebí aspoň dva tisíce. Délka výcviku spojenců a vzájemná koordinace všech invazních jednotek je hlavním limitujícím časovým faktorem. Jak Strobe Talbott, tak John Deutsch se k časovému plánu operace odmítli vyjádřit. Dá se však předpokládat, že i tentokrát budou američtí novináři v Port- au- Prince v předstihu. 
review Literáti v Liege proti xenofobii Jaroslava Hájková, Liege Letošní setkání básníků v belgickém Liege na téma Poezie- láska navázalo na mnohaletou tradici: už roku 1951 k ní položil základy první mezinárodní kongres poezie v Knokke. Postavil básníky před otázku, čím chtějí přispět k rekonstrukci poválečné Evropy. V posledním desetiletí se tato akce koná v Kongresovém paláci (je poněkud skromnějších rozměrů než pražský!) pod patronací generálního sekretáře Arthura Haulota a řady sponzorů, mezi nimi UNESCO, státních, regionálních, akademických a dalších institucí. Ve čtvrtek bienále zahájila vernisáž dvou výstav: přehlídky lyrických objevů lásky od antiky až po dnešek a souboru dětských kreseb z celého světa s námětem lásky k domovu. Předsednictví letošního bienále připadlo na tuniského básníka Abdelazise Kacema. Xenofobie všeho druhu nemá do Kongresového paláce, kde dnes bienále vyvrcholí, přístup. Mezi účastníky jsou autoři z arabských zemí, ze států za dřívější železnou oponou i osobnosti obou amerických kontinentů. Z České republiky přijel literární teoretik a překladatel Jindřich Pokorný, aby vzpomněl na jednoho ze zakladatelů tohoto literárního festivalu- básníka Pierra Emmanuela. Ten proslul i jako velký podpůrce naší zakázané literatury za normalizace. 
news Přádelny mají dvojnásob vad Liberec- Základním problémem českých přádelen a úpraven je kvalita. Počet vad na 100 metrů látky je u tuzemských výrobců třicet i více, zatímco západní standard připouští maximálně 15 vad na 100 metrů. Uvedl to ředitel společnosti Licolor Liberec Jaroslav Swigoň. Licolor provádí barvení a speciální úpravy tkanin z bavlny, viskózy a směsových tkanin. Výhodou firmy je, že může zpracovávat látku šíře do 170 centimetrů, zatímco většina konkurenčních firem do 140- 150 centimetrů. Do 31. července letošního roku podnik zpracoval 1573 milionů běžných metrů látek, což je asi 224 kilometrů látek měsíčně. Podle ředitele Swigoně je pro společnosti s nízkým platovým průměrem velmi nevýhodná mzdová regulace. Pokud bude mzdová regulace trvat i dále, měla by u akciových společností s nízkým platovým průměrem být mírnější než u těch s vyšším průměrem. To platí samozřejmě v případě pozitivního hospodářského výsledku, tedy zisku, řekl Jaroslav Swigoň. Mzdová regulace je jedním z důvodů, proč firmy s nižším platovým průměrem nemohou často získat kvalitní pracovníky. Průměrná měsíční mzda v Licoloru je přibližně 4.5 tisíce korun, a tak má podnik potíže získat zejména vysoce specializované pracovníky, protože není schopen je vinou mzdové regulace adekvátně zaplatit. 
essay Naši myslivci Ivan Hoffman To víte, každý z nich má svou slabost, komentovala sousedka pověsti, které kolují o našich myslivcích. O tom z vedlejší vsi se traduje, že nejraději loví psy, ať už zatoulané, anebo ty s obojkem a známkou. Zas ten náš si prý nejvíce střeliva pořizuje na kočky. Na těch pověstech něco bude, protože když zjara vzal horní soused svého čistokrevného přítele s sebou na třešně, netrvalo dlouho a z koruny stromu uslyšel výstřel. Ránu vypálil, kdo jiný, myslivec ze sousední vsi. Horní soused v tichosti vyčkal mezi větvemi a opatrně se pak odplížil domů- nechtěl mít s myslivcem problémy a schytat také nějaké broky do zadnice. Pes ještě dlouho ležel tam, kde vyhasl, jak říkají myslivci, jeho mladý život. Jsou samozřejmě psi a psi. Když onehdá v noci skočil do naší zahrady přes plot vlčák od spodního souseda a téměř zahubil psa našeho, posteskli jsme si u starosty na svéráznou benevolenci majitele. Tomu se naše neoficiální stížnost zřejmě brzy donesla, protože do týdne se po vlčákovi slehla zem. Povídá se, že spodní soused z něj má dodatečný užitek- psí sádlo. Utratil ho pragmaticky. A nic bych za to nedal, že to s vlčákem místo řezníka skoncoval... však víte. Jak řekla sousedka- každý má nějakou slabost. A v těch slabostech je od nepaměti řád. Až pojedete s řidičem, který vyrostl na vesnici, a přes silnici poběží myš- pořádně se držte: je totiž jisté, že raději havaruje, než by ji předním kolem minul. Také slabost. Dnes, když Clinton odzbrojuje Američany, my se teprve chystáme vyzbrojit. K diskusi poslanců je připraven návrh zákona o držení zbraní, který z jedné strany liberálně občanovi dá právo zbraň mít, ze strany druhé se na občanovi bude žádat, aby prošel důkladnými testy. Nevím, jak dopadnou naši myslivci: psychotesty nemohou neodhalit jejich slabosti. A profesionální zabijáci? Připadá mi, že je pouze otázkou času, kdy si takového najme někdo, komu myslivec ze sousední vsi sejmul čtyřnohého přítele anebo ten náš kočku. Ale co proti tomu mohu říci, když mám také nebezpečnou slabost: jestliže se mnou pojedete autem a přes silnici poběží myš, pořádně se držte. Raději totiž havaruji, než bych ji přejel. 
news Dovezené zboží musí mít atest Obohacení našeho trhu o výrobky ze zahraničí přijímají spotřebitelé kladně, přestože se poslední dobou projevuje výrazná tendence kupovat spíš české zboží. Dovozci a prodejci zahraniční produkce však stále ve velké míře porušují zákonem stanovenou povinnost toto zboží přihlásit ke schválení u příslušné státní zkušebny před jeho uvedením do tržní sítě. Stejně tak se mnohdy neobtěžují vybavit zboží českým návodem. Například při kontrole 81 obchodní jednotky a 760 druhů výrobků z oblasti elektrického ručního nářadí zjistili inspektoři České obchodní inspekce, že u 93 druhů chyběly překlady návodů do českého jazyka. Tento nedostatek je typický zvlášť pro individuální dovozce. Značkové firmy, které mají autorizované zastoupení a prodej na našem území, českými návody dovážené zboží vybavují. Povinnost přihlásit výrobky ke schválení u státní zkušebny nesplnilo 22 dovozců, kteří nepřihlásili 79 druhů elektrického nářadí. Na elektrické nářadí v hodnotě více než milion korun, které nesplnilo podmínky uvedení do tržní sítě, vydala inspekce zákaz dalšího prodeje do zjednání nápravy. Schvalování dovezeného zboží v příslušných zkušebnách není v žádném případě samoúčelné. Mnoho zákazníků naletělo na reklamu, líbivý obal a mnohdy i na to, že výrobek je cizí. To však vůbec neznamená, že musí být velmi kvalitní, neohrožující zdraví a život uživatele. Proto jsou atesty ze zkušeben velmi důležitým dokladem. Pokud si chce zákazník koupit zboží z dovozu a chce mít jistotu, že zkušebna je k prodeji schválila, může si příslušný atest vyžádat k nahlédnutí. Prodejce je pak povinen mu vyhovět, a to zejména u zboží, jehož vady by mohly ohrozit zákazníkovo zdraví nebo život.( dr) 
news Bude fotbalový mecenáš kandidovat? Praha (mst)- Žižkovský fotbalový mecenáš Vratislav Čekan není uveden na prvním místě kandidátky sociální demokracie pro Prahu 3. Vyplývá to z informace, kterou LN sdělil tajemník sociální demokracie v Praze 3 M. Kucián. Podle něj není konečná podoba kandidátní listiny hotova, a Čekan proto nemůže figurovat na jejím prvním místě. Tím ale nevylučuji, že se podnikatel Čekan na kandidátce ČSSD v Praze 3 na některém místě objeví, říká Kucián. 
overview Jak na koncert Pink Floyd Z celé republiky budou vypraveny v den koncertu mimořádné vlaky Praha- Pražský dopravní podnik v souvislosti se středečním koncertem britské art rockové skupiny Pink Floyd posílí městskou hromadnou dopravu. Na příjezdových trasách bude jezdit o 50 až 70 autobusů více než obvykle. Rovněž tramvajových souprav bude o 25 více. Ještě hodinu po půlnoci bude v provozu metro. České dráhy vypraví v den koncertu mimořádné vlaky a posílí některé pravidelné spoje. Na pražské hlavní nádraží bude vypraven mimořádný rychlík z Bohumína (odjezd v 8.30 hod.), který zastavuje na hlavním nádraží v Ostravě, Ostravě- Svinově, Studénce, Suchdole nad Odrou, Hranicích na Moravě a Olomouci. Další posilový rychlík (odjezd v 15.18 hod.) z Českých Budějovic zastavuje v Hluboké nad Vltavou- Zámostí, Veselí nad Lužnicí, Soběslavi, Táboře, Olbramovicích a Benešově u Prahy. O další vozy budou rozšířeny pravidelné rychlíkové spoje Brno- Praha (odjezd ve 14.06 hod.) a Břeclav- Brno- Praha (odjezd ve 14.40 hod.). Pro mimopražské návštěvníky koncertu vypravují České dráhy 8. září v 1.01 hod. z Prahy- Smíchova mimořádný rychlík do Kolína, Pardubic, Chocně, Ústí nad Orlicí, České Třebové, Zábřehu na Moravě, Olomouce, Suchdola nad Odrou, Studénky, Ostravy- Svinova, Ostravy a Bohumína. Další mimořádný rychlík odjede v 1.23 hod. z pražského hlavního nádraží směrem na Kolín, Kutnou Horu, Čáslav, Havlíčkův Brod, Žďár nad Sázavou, Brno a Břeclav (zde přípoj osobním vlakem do Bratislavy). Mimořádný přímý vlak Praha- Kolín vyjede z hlavního nádraží v 1.35 hod. Z téže stanice bude v 1.41 hod. vypraven zvláštní rychlík do Českých Budějovic, zastavující v Říčanech, Čerčanech, Benešově u Prahy, Olbramovicích, Táboře, Soběslavi, Veselí nad Lužnicí a Hluboké nad Vltavou- Zámostí. Z Prahy- Dejvic do Kladna pojede mimořádný spěšný vlak v 1.56 hod. Spěšný vlak do Děčína odjíždí z pražského Masarykova nádraží v 02: 20 hod. Zastavuje v Praze- Bubenči, Roztokách u Prahy, Libčicích nad Vltavou, Kralupech nad Vltavou, Nelahozevsi, Hněvicích, Roudnici nad Labem, Bohušovicích nad Ohří, Lovosicích, Prackovicích nad Labem a hlavním nádraží v Ústí nad Labem. Do Mladé Boleslavi vyjede z pražského hlavního nádraží v 1.41 hod. přes Satalice, Čakovice, Neratovice a Všetaty spěšný vlak. V 2.05 hod. odjíždí do Nymburka osobní vlak se zastávkami v Čelákovicích, Lysé nad Labem a Kostomlatech nad Labem. 
comment Opět peníze a ctnosti Komentář Václav Bělohradský Jsem přesvědčen, že kapitalismus, tedy ekonomická svoboda, je větší zárukou demokracie než všechny psané zákony. Svrchovanost spotřebitele si vždy nakonec vynutí i svrchovanost občanskou, jejíž je ostatně rozhodující složkou. Trh fragmentuje každou moc, oslabuje každou hranici, rozbíjí hierarchie a nutí nás hledat nové cesty. Z ducha kapitalismu se vždy znovu obrodí demokracie, zatímco bez ekonomické svobody se demokracie nezadržitelně proměňuje v pouhou slupku centralistické politické moci. Kdyby byl majitelem těchto novin a někdo mě nutil psát ve prospěch vlády, považoval bych to především za porušení mých vlastnických práv. Jsme- li svrchovanými vlastníky, jsme i svobodní. Věřím také, že podstatnou složkou ekonomického úspěchu ve svobodné společnosti je obchodní ctnost. Společnosti jako hansovní města nebo námořní obchodní republiky, třeba Benátky a Janov, jsou společnostmi utvářenými obchodními ctnostmi a návštěvníci vnímají téměř okamžitě jejich protestantsky počestného ducha. Lidé, vyhnaní z pohodlného přítmí státem řízených fabrik, vidí kolem samou nemravnost a říkají, naše děti jsou příliš dobře vychované pro tuto dobu, která vyžaduje chamtivost a ziskuchtivost. Ve skutečnosti je kapitalismus mnohem mravnější než socialismus, protože neumožňuje, aby po celá desetiletí lidé žili z toho, že vyrábějí, co nikdo nepotřebuje. 24. srpna přinesla MF Dnes zprávu, že Komerční banka vypovídá předčasně 50 tisícům svých klientů smlouvy, podle nichž mohli uložit své úspory až na dobu pěti let s fixním úrokem. Zpráva vyvolala všeobecné pohoršení, ale nebyla pravdivá. KB se provinila jen tím, že veřejnosti neuměla vysvětlit, co vlastně učinila, což je provinění zcela jiného řádu. Nechtěl jsem té zprávě věřit, protože Komerční banka je dnes součástí světového finančního trhu, který vypovězení termínované smlouvy na dobu určitou nepřipouští. Ale nikdo zprávu nedementoval, ani banka sama, dokonce ani premiér, který ji jen odmítl blíže komentovat. Mrzí mě, že jsem snad poprvé v životě zradil své přesvědčení, že kapitalismus je mravný, a té zprávě uvěřil. Něco takového je v něm nemožné, nejen proto, že to zákon zakazuje, ale proto, že to je proti duchu kapitalismu. Napsal jsem 27. 8. úvahu o tom, že možná v sídelní budově KB ještě straší duch komunistické strany, jejíž ústřední výbor tam měl první vítězné sídlo, odvažuje- li se Komerční banka takto vysmát kapitalistickým ctnostem. Jsem rád, že se můj prokapitalistický optimismus potvrdil a že v té budově nestraší. Důležité je ale toto: musíme si rychle začít zvykat na to, že Česká republika je bohatý, kulturně i ekonomicky vyvinutý demokratický stát, rychle se integrující do světového trhu, v němž žádná banka nemůže vypovědět termínované smlouvy. Mrzí mě, že jsem lidem, kteří tomu věřili, jednoduše neřekl, že to v kapitalismu nejde. Nechal jsem se ale zmalátnit výparem věty u nás se může stát cokoli, u nás v Česku je všechno jinak. Je to nebezpečné přesvědčení, které sdílí nebezpečně velké množství občanů. Chci říci, že jsem měl mít dost občanské jistoty, aby zprávu o tom, že nějaká česká banka vypověděla termínované smlouvy, považoval za zprávu agentury Wild Duck. 
other Chceš do nebe? Ty, takový hříšník? Pavel Vondráček Kampak, kampak, Apfelbaume? Do nebe, Svatý Petře. Do nebe, ty, takový hříšník? Je ti teprve osmdesát a už jsi sedmkrát změnil občanství. Svatý Petře, já jsem ale bránu Užhorodu nikdy neopustil. Před bránou slovenského velvyslanectví v Praze je stále plno. Čekající lidé se dožadují slovenského občanství, nebo naopak vypsání ze svazku Slovenské republiky. Mnozí se skutečnost, že nejsou občany České republiky , dozvěděli nedávno. Promarnili tak jednoduchou možnost změny. Pět krátkých příběhů je dokladem absurdní historie střední Evropy. To víte, že jsem plakal. Vždyť jsem ty kopce miloval. Měl jsem na nich vinice a ve městě dům a sklepy. Plné vína. Sátoraljaújhely je mé rodné město. István Lörincz jméno mé, stejně jako mého děda. Dědeček miloval vlaky, byl ajznboňák a když stavěl dům, chtěl ho mít co nejblíže k pražcům. Ten dům měl ale jednu chybu. Stál na špatné straně kolejí. Pět let jsem byl na světě, když dědeček plakal, protože přišel o vlast. Mladá Československá republika (ve městě nikdo ten podivný název do té doby neslyšel) potřebovala spojení na svůj východ, na Podkarpatskou Rus. České vojsko v roce 1919 obsadilo město, okupovalo železniční stanici s dopravním uzlem. Stanici a několik desítek domů včetně našeho zabrali pro republiku. Z předměstí se stalo Slovenské Nové Mesto a tak dědečkova rodina zůstala za kolejemi. Děda byl náčelník hasičů a najednou žil v jiném státě. Musel složit funkci. V smutném projevu pateticky pravil: Dlouho to nevydrží. Ve dvaadvacátém roce zemřel, ten rok se do města přistěhoval první Slovák. Celé město, kdysi předměstí se na něho šlo podívat. Hranice zmizela v třicátém devátém. Viděl jsem Horthyho na koni, křičeli jsme sláva království. Byl jsem hrdý, že jsem Maďar a že můj dům je konečně součástí Maďarska. Bohužel jen šest let. Po válce nás vystěhovali do pohraničí. Československé úřady nám zkonfiskovaly majetek, vinice i dům po dědečkovi. Nebylo to nic jiného než násilné přemístění levné pracovní síly Maďarů do českého pohraničí. Naučil jsem se dělat s pilou v lese. Domů jsem nemohl. Vrátili by mne zase nazpátek. Život se zrychlil. Zamiloval jsem se, oženil jsem se, zplodil jsem dceru, opil se a spadl na mě strom. Stal se ze mne invalidní důchodce. Půl života jsem miloval víno. Nikdy mne neporazilo. Šumava je ale tvrdá a víno se sem nehodí. Chce to pivo, ale pak nemůžete porážet strom. Bohu díky, žiji. Zvykl jsem si na Čechy, ale Maďarsko bude vždy můj domov. Jsem už dost starý, přesto mnoho věcí nepochopím. Jsem tu už 43 let, tak proč mám Bože slovenské občanství. Vždyť jsem Maďar v Čechách. Dar od Boha Ruce má od oleje a talent od Boha. Vždy o něm říkali: No jo Kaščák, to jsou zlatý český ruce! Matka Slovenka, otec slovenský Maďar. Narozen před jednatřiceti léty v Mariánských Lázních. V deseti letech svištěl z kopce na káře vlastní výroby. Uměl svářet. Za čtyři roky na ni namontoval motor z pionýra. Když někdo ze vsi potřeboval cokoliv opravit, obrátil se na Kaščáka. Holt to jsou geny, komentovali nadpřirozenou zručnost jeho, otce či bratra. Je Čech jako poleno. Rodiče měli státní občanství slovenské, stačilo ovšem vyřídit pár lejster a dostal by české občanství, jako bratr a rodiče. On ne! Na vině je trabant a podmínka pěti let trestní bezúhonnosti. Trabanta rozřízl napůl. Přední kabinu nechal, zadek vyztužil. Udělal z něho náklaďáček. Naložil osm lidí a jel ho otestovat. Měl smůlu. Tři piva v sobě a potkal policajty. Mávali na něho stopkou. Osm lidí na korbě z toho mělo srandu, když zahnul na polní cestu a přes kotáry do lesa. Vylepšený východoněmecký zázrak půl hodiny úspěšně vzdoroval na cestách plných bahna, mezi stromy, na louce a asfaltu náporu policejního žigulíka. Já bych jim ujel, to by nebyl problém, když se to s autem umí, tak to jde, jenže najednou koukám, něco vedle mne sviští. Stříleli po mně. Po velké námaze mi nakonec prostřelili duši. Trochu mě pomuchlali, odvezli, zavřeli, odsoudili. Dostal osmnáct měsíců podmíněně a tak paradoxně nesplňuje podmínku k získání českého občanství. Nikdy na Slovensku nebyl. Pryč s Čehúny Maminka se jmenovala Steinová. Barbara. První dcera se vždy jmenovala Barbara. Podle patronky horníků. Kremnice byla hornické a německé město. Ženili se a vdávali převážně mezi sebou. Karpatská Němka s Němcem. Maminka byla výjimkou. V polovině třicátých let se zamilovala do Čecha od Humpolce. Stavěl Slovákům železniční tunely ve Velké Fatře. Vzali se v roce 1937 a přestěhovali se do Vrútek. Já jsem přišla na svět na konci února devětatřicátého roku. Ze Slovenska si toho moc nepamatuji, po třech týdnech nás Slováci donutili odejít. Prý mají dost svých kameníků a posměšně křičeli Pryč s Čehúny. Odešli jsme do Humpolce. Po válce Kremnici museli Němci opustit s padesáti kilogramy zavazadel. Matka neměla tedy důvod se na Velkou Fatru vracet. Já se přiznám, nikdy jsem tam taky nebyla a ani ve snu by mě nenapadlo, že se první den existence České republiky dozvím, že mám slovenské občanství. Otec Čech, matka Němka, já za jednadvacet dní vyhnána jako Čehún. Teď si musím vyběhat české občanství, přitom se těch úřadů tak bojím. Nepřiměřená rychlost Táta byl nejlepší řidič v zemi. Jenže neuměl jezdit na kroupách. Kdo taky tušil, že na konci srpna budou padat kroupy velký jako holubí vejce. Aby nezdržoval, dostal smyk a někde před Bratislavou se převrátil. Všechno dobře dopadlo, jen já jsem se narodil o měsíc dřív. Táta vezl mámu z návštěvy u známých v Komárně domů do Brna. Byla v osmém měsíci a ten náraz ji trochu vzal. Měsíc jsem ležel v inkubátoru. Slováci mi tak zachránili život. To byl nadlouho můj jediný kontakt s nimi. Holt tak pevnej, že ač nechci, jsem zatím občanem Slovenské republiky. Blahoslavení chudí duchem Bohouš je šťastnej, když má pivo. Stačí mu to. Neslyší, nemluví. Jenom čtyři hlásky ze sebe vypraví. Říkají mu proto Umba. Pokud mají chudí duchem národnost, potom je tedy Slovákem, kdysi se tam narodil. Ovšem to je asi jediné, co ho ke Slovensku pojí. Od dvou let žije ve vesnici Tři Sekery na Chebsku. Má li dobrou náladu a pivo, bude si s vámi dopisovat na lístku od útraty. Ač považován za místního blázna, je mnohdy vzdělanější než popíjející lidé kolem. Nakreslí vám i mapu Evropy se starším datem vydání- Sovětský svaz nadále sousedí s Československem a první stát německých dělníků ani nesní o spojení. Vysvětlete Umbovi, že se mnohé změnilo, že jeho občanka už neplatí, že má občanství státu, který na jeho mapě není. Anonymita města by Umbou možná smýkala. Vesnice naštěstí toto postrádá. Starostka je starostlivá a donutila jeho bratra k vyřízení dokumentů. Bohouš si dál může poručit české pivo. Třicátého června skončila podle zákona možnost volby českého občanství. Na Slováky v ČR se budou vztahovat stejné podmínky pro přiznání občanství jako pro občany jiných zemí. Problémy se získáním občanství však mají i ti lidé, kteří netuší, že jsou slovenskými občany podle českého právního řádu. U osob, které se narodily do 31. prosince 1953, je pro udělení občanství rozhodující místo narození. Mnozí se tam narodili zcela náhodou, jsou proto hodně překvapeni. U lidí narozených po 1. lednu 1954 není kritériem místo narození, ale státní občanství rodičů. Navíc zde žije asi 40000 obyvatel, kteří nesplňují podmínku pětiletého bezúhonného života a nemohou nabýt českého občanství. Od 1. července jsou tyto osoby vyřazovány z evidence úřadů práce, ztrácejí nárok na sociální pomoc v nouzi a mohou být jako cizinci vyhoštěni z ČR. 
caption Petr Zuska a Petr Tyc při zkoušce inscenace Příběhy k neodvyprávění Foto Zdeněk Merta- LN 
caption Peter Dvorský (vpravo) s dirigentem svého včerejšího koncertu v Teplicích Tomášem Koutníkem Foto Martin Přibyl- LN 
sport Jediná díra v betonu Malty Kvalifikace ME juniorů do 21 let: ČR- Malta 1: 0 (0: 0) Opava (sn)- Hubené jednobrankové vítězství po místy drtivé převaze našich juniorů v úvodním utkání kvalifikace ME hráčů do 21 let není tím pravým vyjádřením sil na hřišti. Proti konstantně bránící pětici Malťanů se naši útočníci jen těžko prosazovali. Ve 32. minutě došlo k zajímavé situaci, kdy po faulu na Lokvence v trestném území odpískal rozhodčí k překvapení diváků i našich hráčů místo penalty jen nepřímý kop, ale Novotný jej po rozehrání vypálil vysoko nad branku. Hra do plných našim vyloženě neseděla, a tak na brankové vyjádření museli diváci čekat téměř hodinu hry. Čížkovu bombu vyrazil brankář Malty před sebe, Onderka našel Lokvence, a ten skóroval. Hned z protiútoku hosté poprvé od zahájení utkání přímo ohrozili Černého v brance. Po faulu na Vávru poslal Onderka čtvrthodinu před koncem pokutový kop daleko mimo branku. 
other Výsledkový servis Kolik jste vyhráli? Skóre: V I. a II. pořadí není výhra. Sportka- 1. tah: V I. pořadí není výhra, ve II. jsou 2 výhry 234143 Kč, ve III. je 46 výher 14543 Kč, ve IV. je 3195 výher 418 Kč a v V. je 64425 výher 44 Kč. 2. tah: V I. a II. pořadí není výhra, ve III. pořadí 20 výher 33449 Kč, ve IV. je 2544 výher 525 Kč a v V. je 58587 výher 49 Kč. Sázka 5 ze 40: V I. pořadí je 1 výhra 423952 Kč, ve II. je 54 výher 2633 Kč a ve III. je 1483 výher 100 Kč. Mates: V I. pořadí je 1 výhra 102989 Kč, ve II. je 107 výher 1462 Kč a ve III. je 3110 výher 82 Kč. Šance: V I. pořadí není výhra, ve II. jsou 2 výhry 100000 Kč, ve III. je 26 výher 10000 Kč, ve IV. je 209 výher 1000 Kč a v V. je 2490 výher 100 Kč. 
caption Pink Floyd: Zleva Richard Wright, David Gilmour a Nick Mason Foto archiv 
news ČSOB emitovala tříleté dluhopisy Československá obchodní banka (ČSOB) uskutečnila zatím největší emisi cenných papírů v ČR. Tříleté dluhopisy s úrokovou sazbou 11125% byly emitovány 26. srpna v celkové hodnotě 6 miliard Kč. Dluhopisy znějí na doručitele a jejich nominální hodnota je 20 tisíc Kč. Poprvé byly nabídnuty na Burze cenných papírů Praha, 6. září na trhu nekotovaných cenných papírů, avšak počátkem listopadu by se měly přesunout na kotovaný trh. ČSOB dále připravuje už pátou emisi cenných papírů, která se na primárním trhu objeví 19. září. Budou to jednoroční depozitní certifikáty úročené sazbou 9.75% s nominální hodnotou 500 až 500 tisíc korun. V prodeji budou od 12. září ve všech pobočkách ČSOB. ČSOB umožňuje zpětný odkup této emise certifikátů kdykoliv přede dnem splatnosti. Jsou převoditelné a znějí na doručitele. Úrokový výnos je diskontován předem, to znamená, že jeho prodejní cena je o příslušný výnos nižší než nominální hodnota certifikátu. Výnos je zdaňován ze zákona 25%. Hlavním cílem obou emisí je podpořit střednědobou likviditu ČSOB a její platební vyváženost. Za 1. pololetí 1994 ČSOB vykázala příznivé výsledky hospodaření, které se vyznačovaly zvýšením aktiv o 22850 mld. Kč zvýšením hrubého zisku na 4643 miliardy. Úvěry poskytnuté klientům byly ke konci prvního pololetí ve srovnání s koncem minulého roku o 13 až 14% vyšší a celkově dosáhly 80.4 mld. Kč. Vklady na klientských účtech vzrostly o více než 12% a dosáhly 61.1 miliardy Kč. Banka ve zvýšené míře uspokojovala poptávku svých klientů po úvěrech ve volně směnitelných měnách, zejména v amerických dolarech, naproti tomu zaznamenala menší zájem o účelové zbožové linky pro dovoz ze zahraničí. K určitému oživení došlo jen u dovozců ze Spojených států. Postupně dochází k oživení počtu a objemu dokumentárních akreditivů, k dalšímu nárůstu hladkých plateb (to jest příkazů k bezhotovostním převodům, jimž podnikatelé dávají přednost v období stabilizace obchodních vztahů) a směnárenské činnosti. Rozhodující podíl na hospodářském výsledku banky měl rozdíl mezi přijatými a vyplacenými úroky. Jeho podíl na zisku z bankovní činnosti vzrostl z 52.8% v loňském prvním pololetí na 63.9% ke 30. červnu 1994. (am) 
sport Kuka nahrával, Siegl dával góly Zdařilý vstup do fotbalové kvalifikace ME: Česká republika- Malta 6: 1 (3: 0) Ostrava (ber, sn, šv)- Ani ve snu se trenérovi české fotbalové reprezentace nezdálo o tom, jak dobře vstoupí jeho tým do kvalifikace mistrovství Evropy. Po drtivé převaze porazil na ostravských Bazalech Maltu 6: 1. Poprvé provalit maltskou hráz se podařilo už v 6. minutě Kubíkovi- vřítil se do vápna, kde mu nohu nastavil Buttigieg. Z penalty se Šmejkal nezmýlil- 1: 0. Český tým, který nakonec nastoupil bez Kadlece, se povzbuzen gólem hnal do útoku. Soupeř se zmohl jen na zoufalé odkopávání míčů, takže se hrálo jen na jedné polovině hřiště. V 17. minutě dokázal Kuka, že mu nepřeje střelecké štěstí. Zblízka poslal míč do tyče a dobíhající Frýdek ho o centimetry minul. Hosté se dostali do vážnější akce až po čtyřiadvaceti minutách. Po křídle utekl Vella, odcentroval a Laverla mířil rybičkou těsně vedle. Ani to však neotřáslo sebevědomím Uhrinova týmu. Podruhé si diváci zakřičeli gól ve 29. minutě, jenže přehlédli, že po Němečkově ráně se třepetala jen boční síť. Naši dobře atakovali Malťany ve středu hřiště, znemožnili jim tak natahování času a neustálým pohybem je nutili k často nepřesným přihrávkám. Po zoufalých faulech hostů si vypracovali i několik trestných kopů a ve 33. minutě právě z něho zvýšili skóre- maltská zeď jen zděšeně koukala, jak míč z Kubíkovy kopačky letí do brány. Po penaltě a trestném kopu přišel gól i ze třetí možné standardní situace- z rohu. Rozehrál ho Kuka a Siegl zakončil svůj gólový půst- 3: 0. Ani ve druhé půli nepolevil Uhrinův výběr v tempu. Kuka naservíroval míč Novotnému, jemuž placírka nevyšla. Vzápětí se sparťanský obránce neprosadil ani sám před odkrytou bránou. V 56. minutě narazil na maltskou zeď Siegl, mezitím Kuka profrčel středem obrany jako expresní rychlík, ale umístěnou střelu brankář Cluet kryl. Útočník Kaiserslauternu marně čekal na gól, zato na ně přihrával. Po jeho rohu v 60. minutě opět skóroval Siegl. Čtyřgólový náskok mohl hned po rozehrání snížit Gregory, kdyby jeho pokus nezlikvidoval Kouba. I nadále Kuka marně pokoušel štěstěnu- jeho nádhernou falšovanou bombu vyboxoval Cluet na roh. Malta pak snížila při chvilkové nepozornosti české obrany, ale chvilku nato její brankář opět kapituloval. Kuka se ocitl v dobré střelecké pozici, přihrál však ještě lépe postavenému Sieglovi, čímž si připsal třetí gólovou asistenci. Gólový účet zakončil střídající Berger po třech minutách pobytu na hřišti pověstnou dělovkou. 
caption Dnes ve sportu 
news Zajímavý průzkum NEOBLBY Ústí nad Bečvou (Agentura Wild Duck)- Zajímavý průzkum provedla agentura NEOBLBA (nezávislá občansko- liberální agentura), když zkoumala souvislost mezi osobní výškou a politickou příslušností. Zatímco průměrná výška členů ODS činí 196 cm, průměrná výška členů KSČM činí pouze 151 cm. Členové ODA pak měří v průměru 187 cm, nejhůře dopadli navzdory výšce svého urostlého předsedy příznivci KDS (150 cm). Zajímavé také je, jak nám prozradil nejmenovaný pracovník NEOBLBY, že nejvyšší z dotazovaných (pivotman ústecké Viktorie, 218 cm) uvedl, že nejen není členem žádné strany, ale k volbám nehodlá vůbec jít. Lze tedy uzavřít, že zatímco občané nižšího vzrůstu budou volit KSČM anebo KDS, občané vyššího vzrůstu ODS, občané mimořádného vzrůstu k volbám vůbec nepůjdou. 
description Nový návrh zákona o lese Zákonná norma by měla garantovat produkční i mimoprodukční funkce lesa Brno (jak)- Diskusi nad připravovaným zákonem o lese, který by měl zakotvit vyvážený zájem o jeho produkční i mimoprodukční funkce, přiblížil při včerejším zahájení mezinárodního sympozia Česká lesnická politika ve změněných společensko- ekonomických podmínkách na brněnské Vysoké škole zemědělské ministr zemědělství ČR Josef Lux. V ČR bylo dosaženo vynikající produkční úrovně lesního hospodářství. Zásoba 233 kubíků dřeva na hektar lesa nás řadí na třetí místo v Evropě za Švýcarsko a Rakousko. Nyní je však třeba zasadit se o plné uplatnění mimoprodukčních funkcí lesa, o ekologickou stabilitu lesních systémů. Josef Lux informoval, že v ČR poklesly imise oxidu síry do ovzduší pod 700 tisíc tun (v roce 1980 to byl téměř milion tun) a že až 40 procent imisní zátěže ohrožující zdraví lesa má v současné době původ v zahraničí. Při této příležitosti vyjádřil dík zahraničním institucím, například nizozemské nadaci FACE, které přispívají k odstranění následků znečištění ovzduší v lesních porostech naší republiky. Česká vláda k těmto účelům vyčlenila v loňském roce 1.5 mld. korun. Po roce 1989 se změnila vlastnická struktura lesního hospodářství ČR. Majetek státu i restituční majetek byl převeden na Lesy ČR a z celkové hodnoty státního majetku mimo hodnotu lesa, která dosahovala úrovně 15.5 mld., bylo 53 procent privatizováno. V rámci restitucí bylo 111 tisícům fyzických osob vydáno 320 tisíc hektarů lesa, více než 3000 obcí získalo 265 tisíc hektarů lesa. Z uplatněných restitučních nároků bylo uspokojeno 86%. Vláda se podle Luxe shodla na podpoře zvýšení druhové diverzity, zvýšení podílu melioračních dřevin, snižování imisní zátěže a podpoře udržení genofondu lesa. Návrh zákona o lese, který by ještě letos měl projednat Parlament ČR, je již připraven. V základních pohledech je ve vládě shoda. Jde o to, aby zákon vyjadřoval vlastnická práva a jejich výkon, ale také jasně definoval omezení vlastníka ve veřejném zájmu, řekl Lux. Toto omezení musí být konečné a případné další vyjádření veřejného zájmu, například formou nařízení způsobu těžby, musí být za úplatu. Navrhovaný zákon předpokládá uložit vlastníkům jen tři základní povinnosti: nepřekročitelnou výši těžby, minimální podíl melioračních dřevin, minimální podíl výchovných zásahů do 40 let. Kromě toho v zájmu ochrany životního prostředí by měl uložit povinnost, aby bylo v lese možné použít pouze biologicky odbouratelných olejů a nafty. Mezi tvůrci zákonné normy panuje podle Luxe shoda v tom, že zákon bude jasně definovat volný vstup veřejnosti do lesa a možnost sběru lesních plodů pro vlastní potřebu. Zvěř a voda mají mít charakter veřejného statku a podle toho se s nimi bude nakládat. Třídenní mezinárodní sympozium o lesnické politice ČR se koná v Brně u příležitosti 75. výročí založení Vysoké školy zemědělské- prvního vysokého učení v bývalém Československu, specializovaného na výchovu zemědělských a lesnických odborníků. Účastní se ho odborníci z ČR, Maďarska, Německa, Nizozemska, Rakouska, Slovenska a Slovinska. 
news Tmavý Radegast jde na odbyt Most- Vzestupnou tendenci má produkce tmavého desetistupňového piva Radegast Dark v Pivovaru Most. Tento druh piva se v Mostě začal stáčet letos v dubnu, za měsíc srpen jeho produkce vzrostla již na 3.5 tisíce hektolitrů, řekl výrobní ředitel Vladislav Buchta. Dodal, že mostecký pivovar má zájem na dalším zvyšování produkce tmavého Radegastu, protože jde velice dobře na odbyt. Zavedení jeho výroby na severu Čech souvisí s tím, že největším vlastníkem akcií Pivovaru Most se stal severomoravský pivovar Radegast Nošovice. Jeho podíl představuje nyní 49 procent. 
news Stát pomůže překonat finanční problémy ČSA Praha (jpš)- Stát by měl Československým aeroliniím (ČSA) pomoci překonat finanční problémy související s jejich restrukturalizací a naplňováním tzv. konsolidačního programu. Během včerejší porady se na tom shodli ekonomičtí ministři. Jak informoval poradce premiéra R. Holman, ministři se zároveň vyslovili pro to, aby pomoc státu ČSA nebyla dlouhodobá a byla důsledně vázána na zvýšení efektivnosti jejich provozu. Porada ministru dopravy Janu Stráskému uložila vypracovat pro vládu materiál, který by státní podporu specifikoval. Teprve poté má být rozhodnuto o dalších krocích. Výběrem nového strategického partnera po odstoupivších Air France se ministři nezabývali. Ekonomové vládního kabinetu projednali rovněž otázku valorizace a způsobu konstrukce životního minima. Porada doporučila, aby valorizace nebyla v budoucnu vázána na vývoj mezd, ale pouze na vývoj cen. Valorizace by podle R. Holmana měla spočívat v tom, že by se uchoval dnešní poměr mezi životním minimem a výší průměrné čisté mzdy. Pokud jde o změnu konstrukce životního minima, nebyl přijat žádný závěr. Ministru práce a sociálních věcí J. Vodičkovi porada uložila, aby všechny návrhy nejprve projednal v koalici. 
news Odborové sdružení nezíská majetek ROH Praha- Požadavek Odborového sdružení Čech, Moravy, Slezska na podíl na majetku bývalého Revolučního odborového hnutí včera zamítl Obvodní soud pro Prahu 3. Sdružení žalovalo Majetkovou, správní a delimitační unii odborových svazů, která na základě rozhodnutí mimořádného všeodborového a všesvazového sjezdu konaného v březnu 1990 převzala, rozdělovala a spravovala majetek bývalého ROH. Soud zamítl také návrh odborového sdružení na vydání předběžného opatření bránícího unii nakládat s majetkem ROH. Samosoudkyně Jitka Vavroušková řekla, že neexistuje dědická posloupnost, na jejímž základě by sdružení mohlo prokázat nárok na podíl na majetku bývalého ROH. Sdružení ustavené v roce 1991 svůj nárok odvozuje od toho, že jej z 95 procent tvoří někdejší členové ROH. Soud poukázal na to, že majetek bývalé společenské organizace nelze chápat jako individuálně dělitelný. 
comment Ještě jednou k darovací dani Jiří Kozák, advokát Obsah vyjádření prvního náměstka ministra financí ČR (LN 3. 8.) k mému článku (LN 13. 7.) mě nutí znovu reagovat a učinit několik poznámek. Tvrzení, že jsme všichni povinni platné normy respektovat a dodržovat, což je základ demokracie, pořádku a prosperity, je správné a nelze než s ním souhlasit. Paradoxní však je, když další obsah vyjádření je s tímto tvrzením v hlubokém rozporu. Není pravdou, že zákon č. 357/ 1992 Sb. založil v § 10 povinnost dodanit daní darovací rozdíl mezi cenou zjištěnou znaleckým posudkem a cenou sjednanou v případech, kdy cena sjednaná byla nižší než cena zjištěná. Paragraf 10 upravuje základ daně z převodu nemovitostí, a nikoli daň darovací. Těžko může tedy zakládat povinnost platit darovací daň. Předmět darovací daně upravuje § 6 a ani ten žádnou takovou povinnost nezakládá. Není pravdou, že důvodem této úpravy bylo zabránit případné dohodě mezi kupujícím a prodávajícím o kupní ceně blížící se nule a že tímto postupem by mohla být vynulována daňová povinnost. Sám pracovník ministerstva odpovědný za tuto oblast, JUDr. Dunovský, totiž v komentáři k § 10 cit. zákona (SAGIT, Ostrava, 1993) ve shodě s mým stanoviskem konstatuje, že účastníci kupní smlouvy si sice mohou podle Občanského zákoníku i vyhlášky č. 393/ 1991 Sb. dohodnout cenu nižší, pro účely vyměření daně z převodu nemovitostí je však základem daně cena zjištěná podle vyhlášky č. 393/ 1991 Sb. a není v tomto případě rozhodující výše kupní ceny nebo ceny sjednané dohodou. Z porovnání různých případů poplatníků- osob zařazených do jednotlivých skupin podle spřízněnosti těchto osob- vyplývá, že prvnímu náměstkovi nezáleží na tom, kdo je poplatníkem daně, neboť přehazuje takovou povinnost na kupujícího, aniž by k tomu měl jakýkoli zákonný důvod. Počítá daň jako celek, je mu jedno, od koho ji dostane, a konstatuje, že výsledek srovnání nemusí být až tak dramatický. Ve státě, kde podle čl. II Listiny základních práv a svobod lze ukládat daně jen na základě zákona, je tato počtářská ekvilibristika opravdu pozoruhodná. Je příznačné, že ve vyjádření není ani náznak argumentů, které by vyvracely můj právní názor. Proto kladu ministerstvu financí ještě jednu v tomto ohledu zásadní otázku: Existovaly v roce 1993 pro nemovitosti ve smyslu zákona č. 526/ 1990 Sb., o cenách, smluvní ceny? Pokud ano, jak je možné, že je rozdíl mezi cenou zjištěnou a cenou sjednanou považován ministerstvem za bezúplatné nabytí? 
topic_interv Otázka pro Rudolfa Baránka, předsedu Strany podnikatelů, živnostníků a rolníků ČR o Dnešní dohoda o spolupráci s LSNS není prvním pokusem vaší strany o sepjetí s jiným politickým subjektem. Na čem ztroskotala spolupráce s ODA, o níž se hovořilo před parlamentními volbami? S ODA jsme chtěli jít dokonce do koalice, a to jako rovnocenní partneři. Měli jsme už i předělená místa na kandidátkách. Pak ale ODA zkusila svou klasickou hru- na poslední chvíli dramaticky změnila podmínky a pokusila se vytvořit z naší spolupráce nerovnoprávnou koalici. Chtěla naše peníze, ale odbýt nás chtěla jen několika místy na kandidátce. Nedobrou roli v tom podle mne měli bývalí poradci z Hradu, spuštění do ODA v předvolební kampani. Obávám se, že podobně hraje ODA i dnes v koalici. (em) 
news Nad smrtí F. Venclíka stále otazník Soudní síň Praha (js)- Soud s Petrem S. obžalovaným z trestného činu vraždy Filipa Venclíka byl včera odročen senátem Městského soudu v Praze, protože se k výslechům nedostavili tři svědci z pěti. Přestože obžalovaný ve své výpovědi v červnu, kdy začalo hlavní líčení, prohlásil, že nesloužil v cizinecké legii, soud má důkazy, které to dosvědčují. Důkazem je asi dvacet fotografií z účasti obžalovaného na přísaze nováčků, které sám Petr S. opatřil písemnými poznámkami. Soud má k dispozici vyšetřovací spis vedený proti Petru S., který je trestně stíhán pro trestný čin služby v cizím vojsku. Miroslav Mandík, tehdejší ředitel bezpečnostní agentury Professional Commando, v které Petr S. sloužil, vyšetřovatelům řekl, že obžalovaný prospěl ve vstupním testu zdatnosti a že členové agentury chodí cvičit thajský box a kung- fu. Petr S. před soudem na začátku hlavního líčení také popřel, že by měl výcvik v bojových sportech. Dva včera vyslechnutí mladíci nebyli přímí svědci útoku z noci ze 4. na 5. září loňského roku na stanici metra Dejvická. Jeden z nich již loni na podzim během policejního vyšetřování vypověděl, že po příchodu ke zraněnému slyšel od přítomných, že prý někdo mlátil jeho hlavou o schody a tloukl ho do ní také lahví. Soud má dvě svědectví přímých svědků, že Petr S. útok kopem provedl. Obžalovaný to nepopírá a hájí se tím, že jednal v sebeobraně, protože blížící se mladík měl ruku v kapse. Po činu z místa utekl a později se přihlásil na policii. 
news Zatčeno vedení Islámského džihádu Gaza- Palestinská policie zatkla včera v pásmu Gazy 21 muslimských extremistů, hledaných pro útok na izraelské vojáky. Zatčení Palestinci patří k militantní Organizaci islámské svaté války za osvobození Palestiny (Islámský džihád). Podle izraelského rozhlasu dovedl policii k těm, kdo se na útoku podíleli, zraněný aktivista Džihádu. Palestinské zdroje mezi zatčenými jmenovaly předáka organizace šajcha Abdalláha Šamího (35) a hlavního ideologa skupiny Táhira Muhammada Lulua (32). Oba patří k těm, kdo byli mezi více než 400 extremisty, které Izrael v prosinci 1992 deportoval do Libanonu. Islámský džihád se přihlásil k nedělnímu útoku na izraelské vojáky, při kterém jeden zahynul. 
collection Jednání o mírovém plánu pro Bosnu v rozhodující fázi Berlín/ Záhřeb- Jsme v rozhodující fázi. Nevzdávám se naděje, že se nám podaří přesvědčit bosenské Srby, že mírové řešení je nezbytně nutné, řekl včera Klaus Kinkel na tiskové konferenci v Berlíně uspořádané na závěr dvoudenní konference ministrů zahraničí 11 zemí jihoafrického regionu a států EU. Zdůraznil, že je nesmírně důležité, aby byla kontaktní skupina jednotná a aby společně našli kompromis. Ve stejnou dobu jednali v Berlíně experti zemí kontaktní skupiny pro Bosnu, do níž patří USA, Rusko, Francie, Británie a Německo. Tématem jednání byla zpráva ruského ministra zahraničí Andreje Kozyreva o jeho jednáních v Bělehradě, Sarajevu a Záhřebu minulý týden. Dnes se experti budou zabývat problémem sankcí. Mají posoudit, zda uzavření hranice Jugoslávské svazové republiky s územími kontrolovanými bosenskými Srby postačuje k tomu, aby byly mezinárodní sankce proti srbsko- černohorské Jugoslávii zmírněny. Bosenští Srbové včera vystřelili jedenáctkrát z děl, umístěných v zóně bez těžkých zbraní kolem Sarajeva. Oznámily to zdroje OSN. Tři rakety krajinských Srbů zabily včera v muslimské enklávě Bihać tři lidi a dalších 60 zranily, mezi nimi i mnoho dětí. Chorvatské vedení je ochotno prodloužit pobyt Ochranných sil OSN (UNPROFOR) na svém území za podmínky, že jejich nynější mandát bude rozšířen a bude zahrnovat také účast OSN na řešení problému srbské Krajiny. Oznámili to v Záhřebu ministři zahraničí a vnitra Mate Granić a Ivan Jarnjak po setkání se zvláštním představitelem generálního tajemníka OSN Jasušim Akašim. Zrušení embarga na prodej zbraní do Bosny by bylo impulsem pro těžkou a nekompromisní válku, varoval ruský ministr obrany Pavel Gračov. Takové rozhodnutí by pro NATO a OSN znamenalo, že opustí svou roli mírových sil a stanou se bojující stranou, uvedl. Čelný představitel srbské opozice Vuk Drašković má v úmyslu navštívit koncem letošního roku Českou republiku. Drašković přijede na pozvání opavského nakladatelství Optys, které chystá vydání jeho knihy Nůž. 
description Parlament rozšiřuje své sídlo V bloku malostranských paláců a měšťanských domů vznikne přes sto poslaneckých kanceláří se 180 pracovními místy Jan Štětka Když se koncem osmdesátých let rekonstruovala historická budova českého sněmu na Malé Straně v Praze, nikdo z architektů asi nepředpokládal, že už za pět let bude svým uživatelům malá. Objekt byl totiž ušit na míru tehdejší komunisty ovládané České národní radě. Její poslanci se před rokem 1989 scházeli čtyřikrát do roka, odhlasovali vše, co se jim řeklo, a pak se rychle vrátili do svých domovů, kde některým běžel plat koncernových ředitelů a jiným dojiček krav. Národně frontovní politické strany a jejich poslanecké kluby pracovaly formálně na pokyn shora: zvláštní vybavení tedy nepotřebovaly a stejně tak se bez vlastních kanceláří v parlamentní budově obešli i jednotliví poslanci. Po listopadu 89 se poslancování stalo placenou činností a nároky na jeho vykonávání přiměřeně tomu vzrostly. Pod náporem téměř dennodenního porevolučního maratónu schvalování zákonů budova ČNR praskala ve švech, ovšem do roku 1992 to zajímalo jen málokoho: český sněm totiž pracoval ve stínu tehdejšího Federálního shromáždění. Situace se změnila až se vznikem samostatné České republiky v lednu 1993. Vinohradský federál osiřel a členové novopečené Poslanecké sněmovny Parlamentu ČR rozhodli, že se z pěkně upravených historických prostor na Malé Straně stěhovat nebudou. Není kde úřadovat Tím si ovšem poněkud zkomplikovali život. Na rozdíl od dobře vybaveného FS dnes nikdo z téměř dvou stovek poslanců kromě předsedy a místopředsedů sněmovny a šéfů jejích výborů nemá svou kancelář, pracovní stůl, židli a telefon. Pokud tedy zrovna nesedí na svém minikřesle v jednací síni, jsou poslanci nuceni pobývat buď ve svých klubech (což je malá kancelář s maximálně deseti židlemi- přitom např. klub ODS má šedesát členů), nebo postávat či posedávat po chodbách. Nelze se pak ani divit, že část zákonodárců zvolí příjemnější variantu a odchází úřadovat do suterénní restaurace zvané dolní sněmovna. Na chodbách- u paralelních linek- se rovněž odehrává většina poslaneckých telefonátů (často důležité státní povahy) a přijímání návštěv. Místopředsedové sněmovny J. Vlach (ODS) a J. Kasal (KDU- ČSL) shodně tvrdí, že to, co může v zahraničí běžně používat jeden jediný poslanec kdejakého zemského sněmu, a dokonce i jeho sekretářka, je u nás k dispozici celému mnohdy až dvacetičlennému parlamentnímu výboru nebo klubu. Nové prostory Kvapně se nyní dokončuje rekonstrukce zadní části historického komplexu směrem k Valdštejnskému náměstí, to však nedostatek úřadovacích prostor nevyřeší. Proto poslanci zhruba před rokem a půl rozhodli, že pro svou činnost znovu využijí blok renesančních paláců a domů mezi starou sněmovnou a Malostranským náměstím, který na sklonku éry Rakouska- Uherska (v letech 1890- 1901) řádně zakoupil tehdejší Zemský výbor Království českého. Svědkem oněch časů zůstal mj. i pseudorenesanční spojovací můstek mezi sněmovnou a Šternberským palácem z roku 1910. Malostranské veřejnosti se však nápad poslanců příliš nelíbil: když totiž komunistický režim roku 1949 zrušil zemské zřízení a tím i český zemský sněm, paláce Šternberský a Smiřických (č. p. 6 a 7) i oba domy směrem do Tomášské ulice (č. p. 8 a 518) se staly sídly úřadů a normálními činžáky obývanými nájemníky. Ti se nyní (stejně jako Geologický úřad) měli vystěhovat a někteří občané to pochopili jako znárodňovací akt. Proto se loni sešlo pod věžemi sv. Mikuláše několik minidemonstrací. Rekonstrukce zahájena Dnes už spory utichly a firma KDM zahájila v prosinci 1993 rekonstrukční práce na novém komplexu podle projektu Státního ústavu pro rekonstrukci měst a památkových objektů (SÚRPMO, projektoval i rekonstrukci staré sněmovny). Dokončeny by měly být do 31. prosince 1995, a to i přes jisté zdržení způsobené opožděným stěhováním nájemníků z domů čp. 8 a 518 do náhradních bytů na sídlišti Barrandov v těchto dnech. Stavba, do níž stát investuje kolem sedmi set milionů korun, dnes vypadá neutěšeně, protože vrcholí destrukční fáze: snášejí se staré střechy a bourají stropy a příčky. Spodní část severní strany Malostranského náměstí pomalu obrůstá lešením a vedle hustého provozu aut komplikují zhruba sedmdesátce stavebních dělníků život i důslední památkáři. V domě čp. 518, kde má firma KDM provizorní kanceláře, sídlí i její ředitel ing. Josef Dastych, s nímž jsme si povídali o budoucnosti staronových objektů českého sněmu. Paláce neznamenají přepych Základním cílem rekonstrukce je zajistit 180 pracovních míst pro členy poslanecké sněmovny. Každý z poslanců by měl v některé z celkem sto dvou kanceláří mít svůj stůl, židli, počítač, telefon, všichni dohromady pak nějaké faxy, skříně na šaty, malé trezory a ledničky, říká ing. Dastych. V žádném luxusním prostředí však podle něho poslanci úřadovat rozhodně nebudou. Ač se to na první pohled nezdá, obývání klasických renesančních a barokních paláců s velikými, řetězovitě propojenými místnostmi není žádné terno. Na tom, aby ve Šternberku ani v paláci Smiřických nevznikaly žádné příčky, trvají památkáři. Poslancům tudíž nebude dopřáno žádné velké soukromí, ale v závislosti na velikosti kanceláře budou sedět po dvou i po více- možná prý i bez ohledu na stranickou příslušnost. Protože některé místnosti budou stejně jako v 18. století průchozí, budou si někteří zákonodárci nejspíš připadat jako v rušné mzdové účtárně. První patro Šternberského paláce skýtá ovšem přeci jen jednu výhodu: terasu vhodnou ke slunění (eventuálně k politickému řečnění), protože je obrácená k jihu na Malostranské náměstí. Komu připadnou s terasou sousedící kanceláře, se však zatím neví. Kromě pracoven bude v palácových patrech několik kuloárových chodeb, zasedacích místností a přijímacích salonků s barokními stolky a křesly. V těchto dnech by se podle ing. Dastycha mělo rozhodnout, jakým nábytkem bude vybaven interiér kanceláří, už teď je však prý jasné, že bude spíš strohý, jednotný a vyrobený na míru. Místo sauny budou sklady Žádné honosné taneční sály nebo restaurace v novém komplexu nebudou. Pouze z bývalé Šternberské konírny v přízemí křídla přiléhajícího k Thunovské uličce se stane konferenční (tiskový) sál. Jeho hlavní výhodou by mělo být lepší napojení na televizní přenosovou techniku: zatímco dnes přenosové vozy blokují parkovací prostor před starou sněmovnou, v budoucnu zajedou do Thunovské a kabely se snadno spojí s tiskovým centrem. Ani ze zamýšleného suterénního fitcentra a sauny nic nebude. Poslanci budou muset odpočívat jinde, protože suterény jsou příliš hluboko a napojení na výše položenou kanalizaci pomocí čerpadel by provoz budov neúměrně prodražilo. Takže tam budou sklady, dodává ing. Dastych. Ani pro parlamentní knihovnu nezbude na Malé Straně místo. Pouze dvacet tisíc svazků se sem převeze, zbylých zhruba sto osmdesát tisíc zůstane v budově bývalého federálu na Vinohradech. Umístit knížky na speciálně upravených půdách, jako je tomu v Národní knihovně v Klementinu, prý z bezpečnostních důvodů nelze. V přízemním podloubí obchody Aby se Malá strana pod náporem úřadů postupně úplně nevylidnila, nebude nový parlamentní komplex sloužit jenom zákonodárcům. Pražský magistrát pronajme soukromníkům obchody v podloubích obou šlechtických paláců, která směřují do Malostranského náměstí. V nádvoří paláce Smiřických by měla být zřízena dokonce kavárna pro veřejnost, kde by vzhledem k nižšímu podnikatelskému nájmu mohly být i nižší ceny než v okolí, tedy káva za búra místo za třicet. Ochranka je z toho dost divoká, připomíná však ing. Dastych stinnou stránku přímé koexistence poslanců s občany. Dosud totiž ozbrojení muži hlídali jen veřejnosti nepřístupné prostory. Nyní se budou přímo pod pracovnami poslanců pohybovat desítky cizích lidí. Část poslaneckou a veřejnou však nelze nijak oddělit, proto vždy po zavírací době kavárny projde ochranka se psem celé přízemí a prohlédne je. Ale přes den se nedá dělat nic, snad jen instalovat snímací kamery a služba je bude muset nějak ohlídat, říká ing. Dastych. Tunel, nebo most? Když architekti zvažovali optimální propojení staré budovy sněmovny s novými domy, vsadili na tunel pod Thunovskou uličkou. Takové řešení se však ukázalo nemožným. Existující kanalizační sítě by totiž podzemní chodbu vtlačily tak hluboko do země, že by jí jistě nikdo nepoužíval. Protože dosavadní pseudorenesanční můstek z roku 1910 kapacitně zcela nevyhovuje, neboť ústí do točitého minischodiště, muselo se začít uvažovat o druhém přemostění Thunovské. Památkáři se však k zásahu do historického exteriéru Malé strany postavili zdrženlivě, proto vznikla skupina expertů, která posoudí, zda je vůbec nutné můstek stavět. Pokud se zjistí, že ano, vypíše se architektonická soutěž, říká ing. Dastych. Vítězný návrh se pak zhotoví v modelu 1: 1, zavěsí se nad uličku a rozhodne reakce veřejnosti. Bude- li negativní, model sundáme a ke stavbě nedojde. Architekti už prý o podobě můstku uvažovali: většina se uchýlila k historizující podobě, ale objevil se i supermoderní skleněný tubus... Unikátní renesanční stropy Při demolici stropních omítek došlo k unikátnímu nálezu zhruba dvou tisíc metrů čtverečných malovaných trámových stropů z období renesance. To nikdo nečekal, vzpomíná ing. Dastych. Do starých štukových stropů nám památkáři dovolili vrtat jenom malé dírky a dívat se do nich endoskopem. Malované dřevo bylo černé od sazí, proto jsme je vůbec nerozpoznali.... Překrytí dřevěných stropů omítkou nařídil protipožární zákon v dobách Marie Terezie. Tak se ve Šternberském paláci pod vrstvou štuku ocitly vedle geometrických ornamentů i vzácné figurální výjevy. Nejhorší bylo, že najednou zbývalo na restaurování maleb málo času, protože nálezů bylo desetkrát víc, než se čekalo a Geologický úřad opustil paláce se značným zpožděním. Trámy tedy byly urychleně sneseny, rozebrány a odvezeny do dílen, kde budou nákladem dvaceti milionů korun obnoveny. Po rekonstrukci paláců mají být znovu instalovány, avšak již pouze jako okrasná atrapa zavěšená na nových stropech z betonu. V místnostech, kam se betonové stropy nehodí, prý budou znovu zakryty a opraveny si počkají na své znovuobjevení. Podle ing. Dastycha se právě při nálezu renesančních trámů ukázalo, jak je dobře, že objekty nakonec získal stát. Jeden stavbař, který měl připravovat přestavbu paláců na hotel americké společnosti Gorin, mi řekl, že po koupi objektů by do každého rohu dali černého šerifa se psem, nikoho by nepustili dovnitř, stropy by zbourali a zaplatili pokutu památkářům. Nedávno se ho prý někdo ptal, jaká je finanční návratnost dřevěného malovaného stropu: Žádná, to se nedá vyčíslit. Jakmile se na to někdo začne dívat z hlediska byznysu, je jasné, že musí začít bourat, odpověděl. Při prohlídce střech Šternberského paláce si lze všimnout drobného, avšak charakteristického rozdílu mezi přístupem památkářů koncem 80. let a nyní: zatímco komíny staré sněmovny byly zbourány jako zbytečné a zůstala jen holá střecha, dělníci KDM mají přikázáno komíny všech čtyř objektů nejen ponechat, ale dokonce mírně přizdobit, aby tradiční kolorit malostranských střech časem nezmizel. Auta poslanců budou ve studnách Klasickou nerudovskou otázku Kam s ním si často kladou poslanci, když nervózně popojíždějí svými auty úzkými a strmými malostranskými uličkami a hledají místo k parkování. Obvodní úřad pro Prahu 1 podmínil svůj souhlas s rekonstrukcí paláců vyřešením parkovací otázky. Idea podzemních garáží na Klárově, na Malostranském náměstí i na Újezdě se však postupně rozplynula, proto nakonec obvodní úřad přistoupil na kompromis a dal si od parlamentu zaplatit dvacetimilionovou zálohu za padesát parkovacích míst (jedno místo= čtyři sta tisíc korun). Z toho ovšem vyplývá, že nenajde- li se do doby kolaudace rekonstruovaných objektů vhodné řešení, propadne oněch dvacet milionů obvodnímu úřadu. Dnes je aktuální varianta tzv. automatických parkovacích studní, říká ing. Dastych. Jejich princip je prostý: se svým vozem vjedete na parkovací plošinu, do automatu vložíte kartu, plošina auto samočinně sveze pod zem, kde jej uloží do některého z volných boxů. Stejně automaticky vám vůz vyjede, když s ním chcete odjet. Výstavba parkovací studny pro 50 aut vyžaduje jediné: prostor tvaru válce o průměru 22 metrů a hloubce 11 metrů. Leckde jistě maličkost, ale na Malé Straně veliký problém. Umístit takovou studnu pod Pětikostelním nebo Valdštejnským náměstím kvůli kanalizaci nelze, zbývá tedy opět Malostranské náměstí... Investice pro budoucnost Více než půlmiliardovou investici státu do nových parlamentních budov provázejí od počátku, zejména ve světle opuštěného paláce bývalého FS na Vinohradech, značné pochybnosti veřejnosti. Bylo jistě záležitostí především politickou, nikoliv ekonomickou, že se po debaklu čs. federace poslanci rozhodli neopouštět místo, kde český sněm existoval ještě v době předčeskoslovenské. Dnes nezbývá, než učinit alespoň vše pro to, aby stísněné podmínky na Malé Straně byly pro práci sněmovny co možná nejpřijatelnější. Zprovozní- li se nové kanceláře opravdu na Nový rok 1996, dnešní poslanci zvolení v roce 1992 si jich užijí jen necelý půlrok. Lepší pracovní podmínky tedy čekají především na zákonodárce zvolené v červnu 1996 a v dalších obdobích. 
invitation Pražský hudební veletrh nabízí i mnohé evropské novinky Třetí mezinárodní hudební veletrh byl včera dopoledne zahájen v pražském Paláci kultury. Hudebníci a další zájemci o moderní i vážnou hudbu se mohou do soboty seznamovat se širokým sortimentem hudebních nástrojů a příslušenství, ozvučovací a osvětlovací techniky, studiových zařízení a systémů pro digitální zpracování a záznam zvuku i s hudebními nosiči a s produkcí hudebních nakladatelů. Mezi šedesáti vystavovateli zastupujícími přes dvě stě světových firem nechybí ani japonská Yamaha. Některé novinky této firmy mají podle představitele spolupořádajícího časopisu Muzikus Daniela Andela na pražském veletrhu svou evropskou premiéru- například klávesový nástroj pro virtuální akustickou syntézu. Poprvé v českých zemích jsou k vidění dechové nástroje francouzské firmy Lorée či digitální bezpáskový nahrávací systém firmy Otari. Připraven je i bohatý doprovodný program obsahující odpolední a podvečerní rockové, jazzové a další koncerty i semináře o kytarách, o cvičení na bicí nástroje, ozvučování koncertů, zpěvu či údržbě akustických nástrojů. Tradiční atrakcí veletrhu je také největší evropská sbírka historických elektrických kytar vyrobených v českých zemích. Jejich vlastníkem je Ján Ferko z východoslovenských Sobranců. 
topic_interv Tenisky, džíny a pár na kolejích života Jan Foll Dnes večer (20.05 hod.) má na prvním programu premiéru televizní adaptace Topolovy divadelní hry Kočka na kolejích, jejíž inscenací v listopadu 1965 zahájilo svou činnost Krejčovo Divadlo za branou. Novou verzi režíroval PETR KOLIHA (1956), který zároveň působí jako šéf jedné z tvůrčích skupin ČT, orientované na původní dramatickou tvorbu. o Proč jste se rozhodl upravit a režírovat text starý téměř třicet let? Kočku na kolejích jsem už více než před deseti lety chtěl dělat jako divadlo v pražském Rubínu. Zde také začala moje spolupráce s Ondřejem Pavelkou a přes Rubín jsem se později dostal i k panu Topolovi. Potom už jsem jen dlouho snil a sbíral odvahu udělat Kočku jako film. Teprve loni jsem ovšem pochopil, že to vlastně nejde, a rozhodl se pro zvláštní cestu televizního filmu, natočeného ve studiu s kontaktním zvukem. Pokusil jsem se tak zároveň vyrovnat s kontrastem stylizace a realismu v Topolově textu. Architekt Luděk Souček mi udělal úžasnou hyperrealistickou scénu s opravdovou trávou a loužemi, kde byli i mravenci a pavouci. Tehdy jsem asi začal chápat i pojem virtuální reality. Bylo to vlastně děsivé: člověk vstoupil ze sluncem zalité chodby do noční krajiny ve studiu. o Televizní přepis se realizoval letos koncem března, ve vaší režii pak vznikla i divadelní verze uváděná v Činoherním studiu v Ústí nad Labem... S Ondřejem Pavelkou a Sabinou Královou jsme se po televizním natáčení cítili jaksi nevybití a nabídka ústeckého uměleckého šéfa Jiřího Pokorného nám přišla vhod. V divadle už jsme ovšem nepracovali tak docela pietně: dekorace bezútěšné zastávky je současná a celková aktualizace je razantnější. Kočku na kolejích bych si docela rád zkusil někdy udělat ještě do třetice, třeba právě v Rubínu... o Nepřekážel vám při práci fakt, že hra svým duchem evokuje spíš šedesátá léta? Čím vás vůbec tak oslovila? Tenhle text mám ze všech Topolových her nejraději: pro jeho jednoduchost i hloubku, pro jeho lyrický pohled na tragédii života. Teprve po revoluci jsem si uvědomil, jak jsou Topolovy hry právě svou lyrikou vlastně aktuální, politické a nadčasové. Postavme Kočku před dnešního diváka zavaleného reklamou, americkými seriály, kurzovními lístky a celou tou naší báječnou civilizací a zatají se nám dech... Některé otázky zůstávají věčné, stejně jako zůstávají věčné některé symboly. Třeba takový symbol tenisek a džínové bundičky kupodivu přežil z šedesátých let dodnes. A na takovýchto zdánlivě malicherných detailech jsme s herci budovali celou hru. 
news Spor o známku Škoda Plzeň- Spor o ochrannou známku Škoda, která má hodnotu 18 miliard korun, mezi plzeňskou Škodovkou a mladoboleslavskou automobilkou by mělo koncem září řešit ministerstvo průmyslu a obchodu. Uvedl to včera ředitel pro rozvoj Škody Plzeň Ladislav Těťal. Podle něj automobilka nedodržuje smlouvu s plzeňskou Škodovkou o používání jejích ochranných známek, když kromě kmenových známek používá jejich modifikace. MPO však podle včerejšího vyjádření vrchního ředitele sekce hutnictví, strojírenství a elektrotechniky Jaroslava Boráka nebude zasahovat do sporu mezi Škodou Plzeň a Mladá Boleslav o ochrannou značku Škoda. Ministerstvo podle něho zprostředkuje pravděpodobně do konce září jednání obou podniků, protože má zájem na zdárném řešení problému. 
description Nové peníze do zemědělských restitucí Za sečení horských luk a pastvin dostanou letos zemědělci přibližně 400 milionů korun Jiří Pšenička Minulý týden schválila valná hromada Podpůrného a garančního rolnického a lesnického fondu nový jednorázový dotační program s názvem Restituent. Program má pomoci vypořádat restituční a transformační závazky zemědělských družstev a podnikatelských subjektů, které tyto závazky od družstev převzaly. Peníze jsou určeny výhradně na vypořádávání ve věcné formě (stroje, zařízení, zvířata, budovy). Podpora družstvům bude poskytována formou dotace úroků z úvěrů. Jak sdělil ministr zemědělství Josef Lux, dotace bude ve standardní výši 10 procentních bodů z úroku. Fond u tohoto programu, na rozdíl od ostatních, neposkytuje na úvěry žádnou garanci. Lux připomněl, že úplné vypořádání nároků oprávněných osob je i nadále nutnou podmínkou pro to , aby se zemědělská družstva mohla ucházet o ostatní formy státní podpory (např. prostředky ze Státního fondu tržní regulace). V posledních dnech byl také vyhlášen společný dlouhodobý program ministerstva zemědělství a ministerstva životního prostředí nazvaný Péče o krajinu. Program má podporovat činnosti, které je nutné v krajině provádět pro uchování či vytvoření druhové rozmanitosti rostlin, ekologické stability, k zachování kulturního rázu krajiny a její obydlenosti. Prostředky na financování tohoto programu budou poskytovány jak z ministerstva zemědělství, tak ze Státního fondu životního prostředí. Ministerstvo zemědělství bude dotačními prostředky podporovat údržbu nových trvalých travních porostů (letos se jedná o louky a pastviny založené v době od začátku roku 1990 do konce roku 1993). Částečná úhrada nákladů bude činit 1500 Kč na hektar. Dotaci lze poskytnout na plochu vyšší než jeden hektar. Příjemce dotace musí svou žádost doloženou potvrzením o provedení požadovaných prací předložit vždy do 15. října příslušného roku (tedy i v roce letošním) regionálnímu odboru ministerstva zemědělství. Luxovo ministerstvo bude dále částečně uhrazovat náklady na údržbu luk a pastvin v katastrálních územích, kde průměrná účetní cena půdy za metr čtvereční je nižší než 2 Kč. Výše dotace v tomto případě činí 2000 Kč na hektar. Udržovaná plocha musí být vyšší než 0.5 ha. Peníze dostane podnikatel (vlastník či nájemce), který provedl údržbu pozemků. Žádost o dotaci se v tomto případě podává do 31. října. Ministerstvo zemědělství pro letošní rok na oba dotační tituly vyčlenilo částku 470 milionů korun. Předpokládá se, že státní pomoc bude poskytována v ČR celkem na 210000 hektarů luk a pastvin (nejvíce na severní Moravě- 60 tisíc hektarů). Ministerstvo životního prostředí bude v rámci tohoto programu podporovat ochranu významných biotopů kriticky a silně ohrožených rostlin, ochranu památných stromů, regeneraci významných a památkově chráněných parků a zahrad, zakládání dřevinných břehových porostů apod. K tomuto účelu bude uhrazovat až 80 procent nákladů spojených s mimořádnými opatřeními. 
review Nad Prahou se přehnal rock Promočený strahovský stadion aplaudoval věčným hitům Pink Floyd Praha (iha, tse)- Deset minut před devátou začalo včera na Strahově nejmonstróznější rockové představení, jaké kdy naše země viděla: zhruba tříhodinová hudební a světelná show britské skupiny Pink Floyd. Sto deset tisíc promočených posluchačů se spolu s tmou dočkalo první skladby, Shine On You Crazy Diamond z alba Wish You Were Here, jednoho z nejlepších, které kdy legendární formace natočila. Pink Floyd pozdravili publikum, nadšeně reagující zejména na starší písničky, v průběhu koncertu několika českými větami. Ještě potěšitelnější však pod deštivým pražským nebem byla perfektní práce zvukařů. Na závěr první poloviny koncertu se po obou stranách jeviště zjevili ohromní vepři se svítícíma očima. Nafukovací figuríny představovaly spolu s laserovými efekty jeden z vizuálních vrcholů produkce, jejíž světelný opar i zvuk mohli sledovat také obyvatelé vzdálenějších čtvrtí. Brány strahovského stadionu se pro davy diváků, z nichž mnozí přijeli z okolních států (především Polska a Slovenska), otevřely těsně před šestou. Ačkoli byl koncert již od pondělka ohlašován jako vyprodaný, někteří nadšenci přijeli bez lístku. Pořadatelé pro ně nakonec dali v areálu do prodeje rezervu vstupenek. Na koho se nedostalo, mohl zkusit štěstí ještě na černém trhu. Právo vidět na vlastní oči kmenovou trojici Pink Floyd, tedy Davida Gilmoura, Nicka Masona a Ricka Wrighta, tak bylo spontánně oceněno až na 1800 Kč. Pink Floyd odletí z Prahy až zítra. Do té doby si slavní rockeři chtějí nerušeně prohlížet pražské památky. 
news Výhružné dopisy kvůli Wallisovi Plzeň- Plzeňská policie a justiční stráž přijaly rozsáhlá bezpečnostní opatření, aby minimalizovaly možnosti útoku na pracovníky soudu a soudní budovu. ČTK to dnes řekl předseda Krajského soudu v Plzni Jiří Šilhavý. Jedním z důvodů k přijetí takových opatření jsou anonymní dopisy, v nichž pisatelé soudcům vyhrožují a hrubě je urážejí. Zřejmě nejvýhrůžnější jsou dopisy, které Krajský soud v Plzni obdržel po rozhodnutí o propuštění V. Wallise z vazby a vrácení jeho trestní věci státnímu zástupci k došetření. V dopisech neznámý pisatel vyhrožuje, že vyhodí soud do povětří a zlikviduje předsedu senátu Josefa Baxu. Vzhledem k tomu, že takové výhrůžky nelze podceňovat, plzeňská justiční stráž nyní zvýšila pochůzkovou činnost a uzavřela boční vchod do soudní budovy. Podle informací z justiční stráže její členové ve spolupráci s plzeňskou policií provádějí během dne i noci pravidelné prohlídky soudních budov a dvorů. Zvýšená pozornost je věnována osobám, které chtějí vstoupit do soudní budovy mimo pracovní dobu. Bezpečnostní opatření se projevují také tím, že pracovníci justiční stráže spolu s policií začali provádět i osobní prohlídky. 
news Poslanci bojují proti kouření Veřejné abstinování vzorových osob však ve výboru neprošlo Praha (pech, čtk)- Vzorové chování veřejně činných osob by mělo být podle poslaneckého návrhu zásad novely zákona o ochraně před alkoholismem, kouřením a jinými toxikomaniemi novým druhem výchovného působení směřujícím k ochraně před uvedenými nešvary. Parlamentní výbor pro sociální politiku a zdravotnictví, který včera s většinou zásad vyslovil souhlas, však ustanovení týkající se vzorového chování veřejně činných osob nepodpořil. Zásady předložila před několika měsíci skupina koaličních a opozičních poslanců. Podle návrhu by nemělo být dovoleno prodávat a podávat tabákové výrobky osobám mladším 18 let a nemělo by být dovoleno ani prodávání tabákových výrobků v prodejních automatech. Současný zákon zakazuje prodej tabákových výrobků osobám mladším 16 let. Zásady rovněž předpokládají, že by nebylo dovoleno kouřit například na tiskových konferencích, sjezdech a sympoziích konaných v uzavřených prostorech, s výjimkou prostor určených ke kouření. Autoři navrhují, aby reklama tabákových výrobků vždy obsahovala zdravotní varování v rozsahu nejméně deseti procent plochy. Podle zásad by nebylo možné používat názvy, symboly a loga tabákových výrobků k reklamě jiného zboží. Na obalech tabákových výrobků vyráběných a dovážených do České republiky by byl výrobce povinen uvést zdravotní varování včetně množství dehtu, nikotinu a oxidu uhelnatého. Jednání výboru byl přítomen i náměstek ministra zdravotnictví České republiky Aleš Dvouletý, který prohlásil, že prioritní je nikoli systém zákazů, ale prevence. Před přijetím úpravy je podle jeho názoru třeba situaci dostatečně zmapovat. Do té doby doposud platná legislativní úprava dostačuje. 
description Sedmdesátá léta: z garáže na Wall Street Z historie výpočetní techniky (3) Petr Koubský Zájem o počítače začal v Americe prudce růst od poloviny 60. let. Trh se dožadoval počítače pro jednoho člověka- zařízení tak levného a jednoduchého, aby si jej mohl pořídit a provozovat jednotlivec. Rozhodujícím faktorem byl vývoj integrovaných obvodů (čipů). Kalifornská firma Intel dosáhla jako první hustoty integrace 1000 tranzistorů na čip, nezbytné k sestavení tzv. mikroprocesoru, tedy úplné řídicí jednotky počítače. Stalo se tak roku 1971. Kalifornské městečko Cupertino leží zhruba uprostřed oblasti, které se díky neobyčejně vysoké koncentraci počítačových a elektronických firem začalo kolem roku 1970 říkat Silicon Valley- Křemíkové údolí. Roku 1976 se v Cupertinu sešli dva známí z dětských let: šestadvacetiletý Steve Wozniak a o pět let mladší Steve Jobs. Oba spojovalo bezmezné nadšení pro počítače a touha vyrobit stroj svých snů- opravdový osobní počítač. Začínali s kapitálem 1300 dolarů: Jobs prodal ojetou dodávku a Wozniak programovatelnou kalkulačku. První počítače montovali v ložnici Jobsovy sestry; pan Jobs starší, který se na to zřejmě už nemohl dívat, jim posléze uvolnil garáž. Oba kluci se mu odvděčili tím, že z ní udělali tu nejslavnější garáž v dějinách počítačového průmyslu; postavili v ní prvních padesát kusů počítače Apple I. (Název Apple, jablko, prosadil Jobs, který se právě vrátil z Indie a ještě byl pod vlivem filozofie zenu; jablko je symbol dokonalosti a kromě toho, jak dodával Wozniak, nás nic lepšího stejně nenapadlo.) Společnost Apple Computer rychle vyrostla z Jobsovic garáže. I v Silicon Valley, kde v té době byl úspěch téměř pravidlem, byl její nástup jevem naprosto mimořádným. Model Apple II, který přišel na trh roku 1977, byl pro počítačový průmysl tím, čím Ford Model T pro průmysl automobilový. Zaplavil Ameriku a úspěšně vtrhl do Evropy. První skutečně osobní počítač našel brzy řadu následovníků v modelech jiných výrobců. Možnosti nejstarších mikropočítačů však byly limitovány zejména použitým procesorem. Intel roku 1978 vyrobil první šestnáctibitové mikroprocesory, modely 8086 a (o rok později) 8088. Jejich rozsáhlé možnosti na jedné straně a stále zřetelnější obrovské perspektivy trhu osobních počítačů na straně druhé se staly rozhodujícím impulsem pro nejvýznamnější počítačovou firmu vůbec- pro IBM. Roku 1981 předvedla světu svůj první osobní počítač, nazvaný prostě IBM PC (Personal Computer). Tak začala doba pécéček. IBM se od samého začátku orientovala na profesionálního uživatele, čemuž odpovídal jak výkon IBM PC, tak způsob jeho prodeje. Počítač do kanceláře se ukázal být obchodně úspěšnější než počítač domů, jak si využití svých strojů představovali u Apple. IBM PC zaznamenal drtivý úspěch, a rychle po něm následovaly zdokonalené modely PC/ XT (1983) a PC/ AT (1984). IBM PC/ AT byl postaven na další novince Intelu, procesoru 80286. Téměř k nerozeznání se už podobal dnešním pécéčkům. Z různých důvodů, mezi nimiž největší roli hrála zákonná antimonopolní omezení, IBM nikdy patentově nechránila většinu konstrukčních prvků počítačů PC. Díky tomu mohli další výrobci přijít na trh s tzv. kompatibilními počítači. Kompatibilní znamená tolik co slučitelný; počítač kompatibilní s IBM se musí chovat vždy a za všech okolností stejně jako originální výrobek. Prakticky vzato z toho plyne, že všechny programy, které jsou určeny pro IBM PC, musí bezchybně fungovat i na PC jiných výrobců. První firmou vůbec, která zahájila výrobu kompatibilních počítačů, byla společnost Compaq (název odvozen od slov kompatibilita a kvalita). Kapacita trhu se ovšem ukázala být opravdu nesmírná, takže brzy se výrobci PC počítali na stovky. Úspěch počítačů PC postavil do úplně nové situace i firmu Apple Computer- jediného významného výrobce, který nestál a nestojí na kompatibilní platformě. Kolem roku 1990- smím- li předběhnout událostem- se poměr počtu prodaných počítačů PC a Macintosh ustálil asi na 85% pro PC a 15% pro Macintosh. PC je tedy dnes bezesporu nejvýznamnější vývojovou větví osobních počítačů, Apple Macintosh pak jedinou její důležitou alternativou. 
caption GRAF Poprvé od roku 1989 se letos snížila trestná činnost. Kriminalita poklesla v prvním pololetí oproti stejnému loňskému období o 9.07%, objasněnost se zvýšila o 0.75%, takže nyní je 31.19%. Graf znázorňuje srovnání jednotlivých druhů trestné činnosti za první pololetí loňského a letošního roku. Graf ČTK 
caption Bosna Foto Ondřej Němec- LN 
caption Bývalého generála sovětského strategického letectva nezapře Džochar Dudajev vzorně salutující na slavnostní přehlídce uspořádané při příležitosti třetího výročí vyhlášení nezávislosti Čečenska na Rusku Foto Reuter 
caption Původ sarajevských tramvají Češi lehce poznají Foto Lubomír Kotek 
description Irsko: jsou dvě, a přece jedno Lada Hesová, Jan Dražan Na západ od Británie leží zelený nebo také smaragdový ostrov- Irsko. Slovo, které je v posledních letech spíše synonymem nesmyslného násilí. Téměř se však zapomíná, že Irsko není zdaleka jen Severní Irsko, ale především samostatný stát, člen evropské dvanáctky. I když to, co se děje na severu ostrova, má své kořeny zákonitě i tady. Irská republika je jen o málo menší než Čechy s Moravou. Převládají tu mírné travnaté kopce a klidná údolí porostlá divokým fialovým vřesem. I nejvyšší irská hora měří o půl kilometru méně než Sněžka. Lesy se tu vyskytují jen velmi málo, a to ještě jen díky programu zalesňování z posledních let. O mnoho rozsáhlejší jsou rašeliniště, která zabírají až patnáct procent země. Rašelina se těží a využívá hlavně jako palivo pro elektrárny, jako hnojivo, ale také coby nezbytná přísada do whisky. Převážná většina půdy je díky pastvinám pro ovce ohrazena a i v národních parcích se jen stěží hledá cesta. Irská vlna má dlouholetou tradici a je vyhlášena po celém světě. V létě tu bývá velmi chladno, v zimě zase naopak díky Golfskému proudu převládá mírné klima. Irové, stejně jako Angličané, věnují velkou pozornost počasí. O tom tu platí přesně to, co trefně shrnuje známé irské rčení: Not too bad and not too good. (Není to nejhorší, ani nejlepší). Alespoň pár kapek deště tu sprchne skoro každý den. Keltští předkové Ve starověku osídlily Irsko, stejně jako naše území, keltské kmeny. Prvky jejich kultury jsou dodnes patrné především v irštině, ale také v tradiční irské hudbě. Keltskou minulost připomíná i množství megalitických staveb. Největší a zároveň jedno z nejstarších nalezišť Carrowmore se nachází na severozápadě ostrova. Z původních dvou set keltských hrobek se zachovala asi pětina. O zničené a povalené kameny z hrobů se postarali kromě irských farmářů především vykradači hrobek. Naopak keltských kamenných kruhů, které hrobky obklopovaly, se místní farmáři velmi báli. Věřili, že kruh symbolizuje zlé síly, a proto vedli při ohrazování svých pozemků kamenné zídky přímo středem kruhu, ale nikdy ho neporušili. Dědictví Irska vychází kromě keltské minulosti především z křesťanství, které se v pohanské kultuře překvapivě nenásilně vžilo. A dokonce přebralo některé její prvky. Důkazem jsou raně křesťanské kříže s motivem keltského kruhu. Ostrov svatých a učených Křesťanství, které sem proniklo už před rokem 400 z Británie, se v pozdější době anglické nadvlády v Irsku stalo dokonce jakýmsi symbolem protestu. A to nejen protestu proti anglikánské církvi Jindřicha VIII., ale proti Angličanům vůbec. Irsko si svůj blízký vztah ke katolické církvi zachovalo i dnes, kdy se k ní hlásí devadesát pět procent obyvatel zeleného ostrova. O šíření víry se zasloužil především svatý Patrik, irský patron. Misie v Irsku zahájil tento původem Brit roku 432 a jeho úsilí bylo více než úspěšné. Když v roce 461 zemřel, byl ostrov christianizován a měl i církevní organizaci. Jeho příkladu následovali další a další světci. Zakládali kostely a kláštery, které se postupně stávaly duchovními a správními centry země, v níž chyběla města. Dodnes jsou po celém ostrově zbytky starých opatství a zříceniny kamenných klášterů, které se stavěly většinou v údolích na březích jezer či řek. Nedílnou součástí těchto komplexů byla kruhová obranná věž, kostel, klášter a další hospodářské budovy. Od 6. do 8. století zažívá irské křesťanství zlatý věk. Z klášterů vychází mnoho svatých a učených. Na východ od ostrova si tak země brzy získává jméno insula sanctorum et doctorum. Irové se neomezovali jen na působení ve vlastní zemi, a v rámci iroskotských misií prošli poutní mniši velký kus tehdejší Evropy. Na kontinent s sebou přinesli mimo jiné i dodnes římskokatolickou církví dodržovaný celibát. Připomínkou raného křesťanství je také stále používaný symbol Irska- zelený trojlístek. Podle legendy se sv. Patrik snažil svým následovníkům vysvětlit Boží trojjedinost, oni to však nemohli pochopit. A tak Patrik utrhl v trávě trojlístek a slovy: Jsou tři, a přece jeden, přesvědčil shromáždění. Trojlístek se po staletí objevoval na reliéfech domů nebo jiných staveb. A ani dnes jeho popularita neklesá. Zdobí trička, čepice, pohlednice i další suvenýry- prostě všechno, co je spojováno s Irskem, má na sobě malý trojlístek. Někde ho dokonce hostinský pípou nakreslí přímo na pěnu piva. Příchod Angličanů První anglická kolonizace začala už v roce 1153 pod záminkou reformace irské církve, která byla v té době zcela nezávislá na papežské stolici. Křižácká výprava Jindřicha II. slibovala bohatou kořist a nová území. Přes početní převahu se však Angličanům nepodařilo zabrat větší část země. Irové, kteří se skrývali v horách a v bažinách, na ně podnikali úspěšné výpady. Nakonec obsadil Jindřich jen malou provincii nedaleko Dublinu. Celé území dal ohradit zdí, a proto se mu říkalo Pale (ohrada). Roku 1536 Angličané vyprovokovali a pak krutě potlačili povstání irského obyvatelstva. Začalo rozsáhlé vyvlastňování půdy, která byla svěřena anglickým landlordům. Došlo i k násilné církevní reformaci. Irové získali podporu katolického Španělska. Ale po jeho porážce Anglií nemohli žádnou pomoc očekávat. Následovalo potlačování irského zemědělství, zákaz vývozu obilí a později i vlny. Podobné podmínky panovaly i v oblasti politických a občanských práv Irů. Angličané zcela vyhladili irskou výrobu a zemědělství. Koncem 17. století už patřila téměř veškerá půda protestantům. Boj za nezávislost, rozdělení země Pod vlivem francouzské revoluce vznikla v roce 1791 Society of United Irishmen (Společnost sjednocených Irů) s cílem dosáhnout národní nezávislosti a plné reformy zákonodárství. Později však byla zakázána. V roce 1801 na základě tzv. zákona o unii bylo Irsko připojeno k Velké Británii. Zrušení hospodářských bariér znamenalo pro irský průmysl těžkou ránu- nemohl britskému konkurovat. Ve dvacátých letech 19. století vzniklo opoziční buržoazní hnutí Catholic Committee (Katolické sdružení) pod vedením advokáta Daniela O' Connella. Požadovalo zrovnoprávnění katolíků s protestanty. Později anglickou vládou vydaný zákon o emancipaci katolíků umožnil jejich přístup do parlamentu. Úsilí o samosprávu Irska dostalo v poslední čtvrtině století také legální podobu. Home Rule Party (Strana autonomistů) přispívala svou opoziční politikou v parlamentu k národnímu uvědomění Irů. Přesto docházelo ke stále větší nespokojenosti mezi irskými farmáři, kteří nemohli landlordům konkurovat. Na protest proti násilnému poangličťování ostrova vytvořila irská inteligence Gaelic League (Gaelskou ligu), na jejímž základě vznikla v roce 1905 strana Sinn Féin (My sami), požadující samosprávu a utvoření samostatné irské vlády. Nespokojenost narůstá i mezi dělnictvem, počátek století provázejí vlny protianglických stávek. V roce 1914 anglický král ustupuje sílícímu odporu a podepisuje zákon o irské autonomii. Faktická moc však zůstává v britských rukou, navíc je zákon kvůli první světové válce odložen ad acta. Tato reforma však přesto vyvolala u anglických konzervativců a převážně protestantského obyvatelstva severoirské provincie Ulster silné protesty. Konflikt vyústil dublinským povstáním na jaře 1916, při němž Irové vyhlásili nezávislou Irskou republiku. Po tvrdých bojích s britskými jednotkami je povstání potlačeno a patnáct jeho vůdců popraveno. V poválečných volbách získala Sinn Féin nadpoloviční většinu. Zvolení poslanci ale odmítli odjet do Londýna, prohlásili se za Irský parlament a potvrdili státní nezávislost. Brzy nato vyhlásili Británii válku. Vznikla Irská republikánská armáda (IRA), která zahájila partyzánskou válku proti Angličanům. Ti spolu s irskými unionisty odpověděli krutým terorem, který v Ulsteru přerostl v pogromy na katolíky. V prosinci 1921 ztrácí Británie svou první kolonii- Irsko získává samostatnost, výjimkou zůstává Ulster. Vzniká tak Spojené království Velké Británie a Severního Irska. Odtržením Ulsteru přichází Irsko o nejrozvinutější území. Konstituční svazky s Velkou Británií jsou definitivně zpřetrhány až v roce 1948. Irové doma, Irové ve světě Před tzv. bramborovým hladem v roce 1841, kdy neúroda brambor způsobila rozsáhlý hladomor, žilo v Irsku šest a půl milionu lidí. Vlivem anglického koloniálního počínání a kvůli nedostatku obživy emigrovaly od roku 1851 během jednoho století téměř čtyři miliony Irů. Nejvíce odcházeli do zámoří, významně se podíleli na kolonizaci Austrálie nebo Kanady. Ač se to zdá neuvěřitelné, žije dnes ve světě na 40 milionů lidí s irskými předky. K irskému původu se hlásili například i bývalí prezidenti USA Kennedy, Nixon a Reagan. Dnešní Irsko je tak trochu jeden velký venkov. V zelené krajině jsou roztroušeny vesnice a malá města. Nežije v nich většinou víc než pět až deset tisíc lidí. I tohle je důsledek dřívějšího křesťanského osídlování ostrova, kdy blízko prvních klášterů začaly vznikat i nové osady. Klášter pak určoval ráz života jejich obyvatel. Výjimku tvoří jen několik především průmyslových měst, jako např. druhé největší město- obchodní centrum země přístav Cork na řece Lee. Městu vévodí široké moderní obchodní třídy s nákupními centry a kancelářemi, řeku lemují obrovské hangáry a výrobní haly. Dublin- město hospod a knih V porovnání s Corkem je Dublin městem kultury a zábavy. Hospody (je jich tu na sedm set) se střídají s knihkupectvími. Zatímco v prvních je k dostání především guinness, irská káva nebo horká whiska, v těch druhých dominují knížky Jamese Joyce, Williama Butlera Yeatse, George Bernarda Shawa, Oscara Wilda, Samuela Becketta a dalších známých irských literátů. Žádné jiné město se nemůže pochlubit třemi nositeli Nobelovy ceny za literaturu. Dubliňané a Irové vůbec jsou na své velikány pyšní. Dokazují to nejen nesčetná vydání jejich děl, ale také sochy, fotografie, plakáty, citáty na suvenýrech a pohlednicích, a dokonce i názvy hospod nesoucích jejich jména. Největším literárním fenoménem Dublinu je samozřejmě James Joyce. Podle Irů je jeho Odysseus, zachycující jeden den života jednoho Dubliňana, největším románem dvacátého století vůbec. Uvedení spisovatelé jsou díky tomu, že publikovali převážně v angličtině, často omylem považováni za Angličany. Irština, patřící ke starým galským jazykům, ostatně není ani dnes mezi lidmi zdaleka tak rozšířená, i když úřední nápisy a oznámení jsou dvojjazyčná. Její úpadek pokračuje, přestože ve školách se povinně vyučuje. Mimochodem Irsko se řekne Éire a Dublin je Baile Átha Cliath. Irská hospoda se od české poměrně dost liší. Připomíná velký bar. Uprostřed místnosti stojí většinou čtverhranný pult, kde se obsluhuje ze všech stran. Roznášení pití ke stolům je zcela výjimečné. V nabídce tradiční irské hospody je kromě několika druhů piva (přestože je Irsko vyhlášené svým černým pivem Guinness, Irové dávají přednost spíš světlému) studená i horká whiska, irské likéry a samozřejmě i pověstná irská káva. Její příprava zabere barmanovi zhruba deset minut. Podává se do skleničky na víno a voní z ní whiska. V pořádné zdejší hospodě by neměla chybět ani tradiční živá hudba a zpěv. Nejčastěji se hraje na tahací harmoniku a kytaru, někdy se objeví i keltská píšťala. Kromě tradiční hudby se Irové prosadili významně i v moderní muzice, stačí připomenout rockovou skupinu U2 či zpěvačku Sinéad O' Connorovou. Ale Dublin nejsou jen hospody a knihy. Samotný střed města je podobně jako mnoho anglických měst ovlivněn georgiánskou epochou. Proslulé jsou především dublinské vchodové dveře- co dům, to jiná barva a trochu jiné provedení. K nejnavštěvovanějším památkám patří dvě největší katedrály. Katolická Christ Church a protestantská St. Patric Church, kde působil jako děkan Jonathan Swift, autor Gulliverových cest. Proslulou univerzitu Trinity College založila už anglická královna Alžběta I. přímo v srdci města. Jako zajímavost lze uvést, že budova, v níž sídlí irský parlament, posloužila za vzor architektům pro stavbu Bílého domu. Naděje pro zelený ostrov Britští vojáci přišli do Ulsteru před pětadvaceti lety v období rozsáhlých nepokojů. Od té doby dochází k nepřetržitému krveprolití, jak na straně katolíků, tak na straně protestantů a Britů, které si vyžádalo už několik tisíc lidských životů. Podle posledních zpráv ze Severního Irska se zdá, že by mohlo konečně dojít k jednání. Zelený ostrov má po dlouhé době naději na mír. Foto autoři 
news České zboží se letos poprvé samostatně představí v Tokiu Praha - První samostatná výstava českých firem v japonském Tokiu se uskuteční na přelomu června a července. Na Semináři na podporu vývozu českých strojírenských výrobků do Japonska to uvedl ředitel pražského zastoupení japonské organizace zahraničního obchodu JETRO Mitsuyoshi Saito. Na podmínky účasti se tuzemské firmy mohou informovat na českém ministerstvu průmyslu a obchodu nebo na ministerstvu hospodářství. Rozšiřování zájmu japonských firem v ČR je zatím podle M. Saita pomalé. Japonsko sice nemůže ignorovat změny ve střední a východní Evropě, ale posiluje zatím svoji přítomnost především v jihovýchodní Asii. Podle odborníků by se měla například poptávka po strojírenském zařízení v zemi vycházejícího slunce zvyšovat. Obrat česko-japonského obchodu v prvních 11 měsících loňského roku činil pouhých 327 miliónů dolarů a za celý rok 1993 dosáhl 270.2 miliónu dolarů. Nezisková obchodní organizace JETRO, která je podporovaná japonskou vládou, založila svou kancelář před rokem i v Praze. Jejím posláním je rozvíjet obchod mezi Japonskem a jinými zeměmi. Nyní disponuje mimo Japonsko sítí 78 kanceláří v 58 zemích. 
news Primátor Koukal taxikaří Praha - Na základě odhalení našeho zvláštního spolupracovníka, který poznal v nočním taxikáři pražského primátora, svolal Jan Koukal mimořádnou tiskovou konferenci. Přítomným novinářům sdělil důvody, které jej vedly k tak nečekanému kroku. Městská rada, unavená setrvalým hledáním způsobu, jak pokrýt schodek městského rozpočtu, se rozhodla využít netradičních zdrojů, jež uniknou bdělému oku předsedy vlády. "Drožkaříme všichni," řekl hrdě Jan Koukal. Uvnitř Rady samé zuří dost tuhý boj o pozice v tzv. letištní partě. Méně populární je noční centrum, ale právě to podle Koukala přispívá k urychlené profesionalizaci Rady: "O Perlovce dnes víme své, nějaká Uzlova interpelace nás rozhodně nezaskočí." Na závěr své tiskové konference pražský primátor řekl: "Všichni známe otřepaný model některých západních demokracií, kde organizovaný zločin prorůstá do vlády. Naše cesta je právě opačná. My prorůstáme do organizovaného zločinu." 
other Beckenbauer by se za předsedu FIFA hodil Curych - "Franz Beckenbauer by měl být mým nástupcem? Proč ne? Byl by to vhodný kandidát," odpověděl předseda Mezinárodní fotbalové federace Joao Havelange na dotaz agentury SID, zda by souhlasil s tím, kdyby se Beckenbauer ucházel o místo předsedy FIFA při volbě v roce 1998. "Předností Beckenbauera je jeho všestrannost: nebyl to jen vynikající hráč, ale prosadil se i jako trenér a činovník," uvedl Havelange. 
collection Z fotbalových kruhů Rumun Lucescu byl odvolán z funkce trenéra italského týmu Brescia pro neuspokojivé výsledky a poslední místo v tabulce. Od roku 1991, kdy se Lucescu ujal funkce, hrála Brescia každoročně o udržení. Novým trenérem se stal Gigi Maifredi. Arsenal propustil po osmi a půl letech trenéra Georga Grahama, pod jehož vedením získal šest trofejí. Hlavním důvodem byla skutečnost, že Graham je podezřelý z přijímání finančních částek při přestupech hráčů. 
invitation V Plzni znovu o Zlatého ledňáčka Na osmém plzeňském Finále bude o hlavní cenu - Zlatého ledňáčka - soutěžit osmnáct celovečerních českých filmů. Bilanční přehlídka proběhne od 3. do 7. dubna, předsedkyní poroty má být letos Jiřina Bohdalová. Festival se stane jednou ze stěžejních akcí oslav 700. výročí založení Plzně, v jeho rámci proběhne rovněž retrospektivní přehlídka 100 let kinematografie a pásmo Stará Plzeň ve starých filmech. Během Finále se počítá i s projekcí hrabalovské adaptace Příliš hlučná samota a s uvedením Machatého klasiky Erotikon. 
collection Krátce Návrhy britského premiéra J. Majora a jeho irského partnera J. Burtona na budoucí uspořádání Severního Irska získaly včera podporu britské vlády. Dokument se stane v příštích týdnech předmětem diskusí konstitučních severoirských politických stran. Dvěma hlavními cíli české zahraniční politiky jsou členství v Evropské unii a Severoatlantické alianci, řekl včera český ministr zahraničí Josef Zieleniec ve výboru pro zahraniční věci a zahraniční obchod Poslanecké sněmovny kanadského parlamentu. Dohodu o zastavení palby porušil další ozbrojený konflikt mezi armádou a povstaleckou organizací UNITA, ke kterému došlo u severoangolského města Uige. Irácká vláda nadále v "děsivé" míře a "bez jakýchkoli známek zlepšení" pošlapává lidská práva, konstatuje zvláštní zpravodaj OSN pro Irák Max van der Stoel ve zprávě, která byla včera zveřejněna v ženevském sídle OSN. Zatím nelze říci, kdy bude sestavena nová polská vláda, řekl po setkání představitelů polské vládní koalice, Polské lidové strany a Svazu demokratické levice koaliční kandidát na křeslo premiéra, maršálek Sejmu J. Oleksy. Ruský prezident B. Jelcin při včerejší návštěvě Běloruska řekl, že americký prezident B. Clinton přijede letos do Moskvy k jednání o dalším omezení jaderných zbraní. Datum Clintonovy návštěvy neupřesnil. Uvedl jen, že spolu budou jednat o dohodě START-3. Vůdce jihoafrických Zulů Mangosuthu Buthelezi oznámil, že jeho strana Inkatha zahajuje dvoutýdenní bojkot činnosti mnohorasového parlamentu. O dalším rozhodne na svém plánovaném sjezdu. Dvouhodinová stávka pracovníků kontrolních věží včera na dvě hodiny zcela paralyzovala leteckou dopravu nad Belgií. Podnětem ke stávce byly především neúnosné pracovní podmínky; stávkující rovněž předložili požadavky spojené se zlepšením situace kolem odchodu do důchodu a se zvýšením penzijních příjmů. 
other Jednotka peruánské armády postupuje přes řeku Cenepa směrem k táboru Tiwinsa na hranici s Ekvádorem. Podle ekvádorské strany Peru všemi prostředky posiluje své vojenské pozice na společné hranici. 
news Pěstoval marihuanu na družstevním poli Tábor - Marihuanu kouřil během roku 1993 dvaadvacetiletý Vladislav M. ze Soběslavi na Táborsku a poskytoval ji i dalším osobám. Konopí vypěstoval ze semen, zakoupených údajně v dubnu 1993 od neznámé osoby a vysetých bez vědomí vlastníka pozemku na pole místního zemědělského družstva. V pondělí vyšetřovatel obvinil Vladislava M. z trestných činů nedovoleného držení a výroby omamných a psychotropních látek a jedů, šíření toxikománie a vyhýbání se výkonu civilní služby. Posledního trestného činu se měl obviněný dopustit tím, že poté, co 1. října 1993 nastoupil civilní službu u Správy a údržby silnic v Táboře, do výkonu služby nedocházel. Obviněnému hrozí trest odnětí svobody až na tři roky nebo trest peněžitý. 
news ODA k návrhu zákona o střetu zájmů Z politické scény Praha - Součástí zákona o střetu zájmů by mělo být i ustanovení zakazující členům parlamentních kontrolních orgánů stát se po dobu pěti let od ukončení mandátu pracovníky kontrolovaných institucí. Podle poslance Oldřicha Kužílka (ODA) to hodlá prosazovat poslanecký klub jeho strany. Jako příklad uvedl komisi pro kontrolu Bezpečnostní informační služby. Navrhované opatření se však podle Kužílka nemá týkat "šéfovství" v jmenovaných organizacích. Zatímco příslib zapojení poslance do řad např. BIS po skončení volebního období může vést ke snížení jeho kontrolní aktivity, nabídka vedoucí pozice jej bude naopak ke kontrole stimulovat, vysvětlil poslanec. Důvodem navrhovaného opatření jsou podle něj jednak prevence, jednak negativní zkušenosti. Dodal však, že neví o nikom, kdo z komise pro kontrolu BIS by chtěl dělat v kontrarozvědce. 
news Kamióny blokovaly silnici u hranice Praha - Asi na čtyři hodiny zablokovali včera řidiči kamiónů poblíž obce Draženov silnici vedoucí k hraničnímu přechodu Folmava. Přáli si okamžité jednání s vedením celnice, policií a okresním úřadem, na kterém pak předložili devět požadavků. Podle policejních informací žádali přednostní odbavování vozidel, která nečekají na vyřízení spedice, umožnění vyřizování dokladů na německé straně ještě před odbavením na české celnici. Dále pak mj. požadovali zamezení předjíždění avií, které jsou odbavovány spolu s osobní dopravou, a poukazovali na nespolupráci mezi celníky a policisty. Silnici, kterou zablokovali zhruba v 10.00, uvolnili po jednání ve 14.00. 
news Čečensko: Rusko opět zaútočilo Moskva - Nový nástup ruských vojsk proti čečenským pozicím začal včera asi v 5 hodin ráno. Ruská armáda použila kromě tanků a dělostřelectva i letectvo. Útok byl veden po celé linii fronty na jihu od hlavního města Čečenské republiky Grozného. Podle sdělení čečenského ministra informací Movladi Udugova se ruským vojskům zatím nepodařilo protrhnout čečenskou linii obrany. Podle Udugova měly také včera pokračovat rozhovory mezi ruským a čečenským vojenským velením, ovšem ruská strana údajně novým útokem další mírová jednání znemožnila. Generální štáb ruských vojsk potvrdil letecké bombardování čečenských pozic, které se uskutečnilo včera ráno údajně poté, co Čečenci zahájili střelbu. Letadla zaútočila na okolí města Gudermes a na vesnice na jih od Grozného. Více na straně 6 
news Dolar zůstává slabý Londýn - Během včerejšího dopoledne byl dolar na evropských devizových trzích slabý i přes jeho předchozí vzestup na newyorském devizovém trhu. Hlavním důvodem bylo pokračující posilování marky vůči většině evropských měn. Včera v poledne se dolar prodával za 1.4748 marky, výrazně pod newyorským pondělním maximem 1.4867 DEM a blízko k úrovni 1.4725 DEM, na které v pondělí končil v Londýně. Řada západoevropských měn se podle analytiků již týdny zmítá v kolotoči rostoucích rozpočtových deficitů, politických skandálů a rostoucí inflace. To všechno přispívá k posilování německé marky. Lira klesla vůči marce na nové minimum 1093.55 ITL a francouzský frank spadl na 15měsíční minimum 3.4847 FRF za DEM. 
collection Krátce Slovinsko by se do konce letošního roku mohlo stát členem Evropského sdružení volného obchodu. Členství v ESVO znamená pro tuto zemi vstupenku do Evropské unie. Ekologické výdaje v ČR loni překročily podle odhadu náměstka ministra životního prostředí Vladislava Bízka tři procenta HDP. V roce 1993 jejich podíl činil 2.5 procenta a v roce 1992 2.1 procenta. Fond národního majetku vydá obligace za 50 miliard korun, které budou zdarma nabídnuty Konsolidační bance ke zvýšení základního jmění. Britská ekonomika zaznamenala ve čtvrtém čtvrtletí proti předchozímu čtvrtletí růst. Hrubý domácí produkt za toto období stoupl o 0.8 procenta. V meziročním srovnání HDP vzrostl o 3.9 procenta. Úvěr Bělorusku ve výši 75 miliónů ECU schválili ministři financí Evropské unie. Podmínkou jeho uvolnění je uzavření dohody o dispozičním (stand-by) úvěru s Mezinárodním měnovým fondem. 
other Likvidace simulované havárie v rafinérii motorových olejů Koramo Kolín byla jednou z částí cvičení kutnohorského záchranného pluku Civilní ochrany, které se v minulých dnech konalo v Červených Pečkách na Kolínsku. Záchranáři vyhledávali a vyprošťovali zavalené osoby, hasili požáry a zajišťovali humanitární pomoc civilistům. 
collection Další Jágrova branka New York - Český hokejista Jaromír Jágr vsítil svůj čtrnáctý gól této sezóny NHL a rozhodl jím o výsledku utkání Pittsburgh - Quebec (5:4). Závěrečná třetina byla nesmírně dramatická, padlo v ní šest branek, přičemž poslední slovo měl právě Jágr, který rozhodl zápas pouhých 22 sekund poté, co Nolan z Quebeku srovnal skóre na 4:4. Po čtyřzápasové pauze zaviněné chřipkou nastoupil i Martin Straka a vstřelil jeden gól. V Miami podlehla Florida týmu New Yorku Rangers 3:5. Za stavu 3:3 v závěrečné třetině prolomil nerozhodný stav Karpovcev, když puk z jeho hokejky skončil po odrazu v soupeřově brance. O konečném vítězství Jezdců 5:3 rozhodl Olczyk. 
news Sympaťákem roku opět slávista Praha - Již potřetí za sebou patří prvenství v anketě měsíčníku Fotbal - sport o Nejsympatičtějšího fotbalistu roku hráči pražské Slavie. Po Pavlu Kukovi (1992) a Patriku Bergrovi (1993) získal titul Daniel Šmejkal. "Opravdu nevím, čím to je. Sám jsem byl velice překvapený," řekl čtyřiadvacetiletý slávistický záložník. Osobností roku 1994 byl v anketě stejného časopisu zvolen Michal Bílek z Viktorie Žižkov. Ani to však nebylo omluvenkou pro trenéra Jiřího Kotrbu, aby svého režiséra uvolnil na slavnostní vyhlášení. Přednost měl poslední přípravný zápas. 
news Policie pátrá po českých bratrech Kuala Lumpur - Aféra s ovlivňováním výsledků a úplatkářstvím v nejvyšší fotbalové soutěži Malajsie se rozrostla o dva české bratry Miroslava a Roberta Božíkovi, po nichž malajsijská policie pátrá. V této souvislosti požádala o pomoc Interpol, neboť podle americké agentury AP se oba bratři vrátili do ČR. Miroslav hrál ve státě Negri Sembilan v letech 1990-1993, Robert od roku 1991 do roku 1994. 
description Divadlo Za branou III obdrží do začátku tři a půl miliónu Pětadvacet miliónů korun státní subvence rozdělil pro letošní rok odbor umění ministerstva kultury divadelním, hudebním a výtvarným projektům. Občanská sdružení z těchto oborů obdržela celkem 18 miliónů korun, zbytek prostředků putuje do rozpočtu festivalů, přehlídek či výstav. Podle ředitele odboru Bohumila Nekolného byl hlavním kritériem pro schválení žádosti o grant nadregionální či nadnárodní přesah jednotlivých projektů. Grantové komise podpořily zejména specializované profesní časopisy, které jsou "zárukou informačního koloběhu v oborech". Finanční participace státu na jednotlivých projektech nepřesahuje podle Nekolného padesát procent, aby "nevznikl dojem jakési státní legitimity akce či projektu". V oblasti divadelní bylo například vyčleněno 3.5 miliónu korun na transformaci Divadla Za branou II a jeden milión korun pro potřeby časopisu Svět a divadlo. Hudební festivaly Musica Iudaica IV. a Jazztival obdržely po 250 tisících, časopis Hudební rozhledy 610 tisíc korun, Ateliér téměř půldruhého miliónu a časopis Architekt půl miliónu korun. Granty literární jsou předmětem specializovaného řízení. "Ačkoli na letošní granty vydáváme částku o dvě procenta vyšší než loni, mohli jsme podpořit pouze desetinu žádostí," vysvětlil Nekolný, který doufá v brzkou zákonnou změnu rozpočtových pravidel, jež by umožnila dotovat kulturu v širším spektru. 
news Izrael: odmítání rozvodu trestáno Jeruzalém - Izraelský parlament v úterý v nočních hodinách schválil nový zákon postihující muže, kteří se odmítají rozvést se svými manželkami. Judaismus sice umožňuje při rozvodovém řízení manželovi poslední slovo, od nynějška mají však civilní soudy ve snaze napomoci ženám, které chtějí ukončit své manželství, možnost použití celé škály sankcí. Jedná se například o odebrání šekových knížek, pasů a řidičských průkazů. Jestliže všechna tato opatření selžou, soudy mohou uvěznit muže až na deset let. Zástupce levicové strany Merec Dedi Zucker se o novém zákonu vyjádřil v tom smyslu, že "zmodernizoval legislativu starou tisíc let". 
news Neubauer kritický k Havlovu projevu Bonn - Hodnocení úlohy sudetských Němců v bývalém Československu ze strany prezidenta Václava Havla neobstojí podle jejich mluvčího Franze Neubauera před "historickými expertizami". V rozhovoru pro včerejší list Die Welt považuje Neubauer nedávný Havlův projev k česko-německým vztahům za "krok zpět" ve vztahu k dvoustranné smlouvě z roku 1992 a k prezidentovým dřívějším prohlášením. Neubauer zdůraznil, že se sudetští Němci nestavějí proti odškodnění českých obětí nacismu, ale zároveň požadují náhrady pro "německé oběti českého bezpráví". Je podle něj podivné, s jakou "samozřejmostí" Havel žádá odškodnění českých obětí, když kategoricky odmítá odškodnění Němců. 
description Podle výpovědi soudního znalce jsou dokumenty Marty Chadimové padělky Praha - Listiny včetně originálů, které předložila Marta Chadimová loni Městskému soudu v Praze, jsou padělané. Včera to vypověděl soudní znalec Miloslav Musil, odborník z Kriminalistického úřadu. Podle expertiz byly zfalšovány i záznamy v pozemkových knihách a zemských deskách, které se vztahují k jejím vlastnickým nárokům. Odborníci zkoumali od roku 1992 všechny listiny, kterými obžalovaná dokládala své nároky. Marta Chadimová je obžalována u Městského soudu v Praze zejména z pozměňování veřejných listin a následného podvodu, kterým měla získat dům se zahradou na Hradčanech a kterým se pokusila získat nemovitosti strahovského řádu premonstrátů. Opakované hlavní řízení začalo toto pondělí. Soudní znalec včera uvedl, že mezi zfalšovanými záznamy na katastrálním úřadě je i ten, kde je s vročením 1953 vlastnictví nemovitostí připsáno Martě Zelinkové (první jméno M. Chadimové). Původně bylo pod tímto jménem napsáno Marta Skálová. Chadimová se však hájí, že její opisy pocházejí z doby, než neznámý pachatel pozemkové knihy ukradl, zfalšoval, poničil a vrátil. Znalec postupně probíral několik desítek listin z velké většiny xerokopií údajně autentických dokumentů a referoval o nesrovnalostech, které obsahují a které dokazují, že jsou zfalšované. Falšovatel například dokresloval razítka, používal psací stroj evidentně pozdějšího data výroby, neznal skutečné názvy institucí a dopustil se mnoha jiných chyb. Například místo autentických formulářů ze 40. a 50. let použil xerokopie. Originální listina údajně z roku 1938 byla napsána na psacím stroji, který byl vyroben o deset let později. Pečetě opata premonstrátského řádu, které byly použity na originálním dokumentu, jsou sice pravé, ale historicky nepřísluší k době, kdy listina měla vzniknout. Na M. Zelinkovou měl podle záznamů připsat svůj majetek její otec Gotthard Zelinka. Měla se tak stát majitelkou četných klášterních nemovitostí, které podle Chadimové její otec odkoupil od řádu v roce 1938. Svůj nárok na dům na Loretánském náměstí si nechala Chadimová potvrdit v říjnu 1991 podle ní z autentických zápisů ve veřejných listinách. Poté, co sdělila premonstrátům, že má nárok i na vlastnictví řádu, podali na ni v únoru 1992 trestní oznámení. 
news Komise rozhodne o střetu zájmů Praha - Organizační výbor Poslanecké sněmovny by měl ustavit na principu poměrného zastoupení poslaneckých klubů komisi, která by připravila komplexní návrh zákona o střetu zájmů na základě tří předloh upravujících danou problematiku. Předlohy vypracovali poslanci ODA, ČSSD a vláda. Usnesl se na tom včera parlamentní výbor petiční, pro lidská práva a národnosti poté, co přerušil projednávání zmíněných právních úprav. Podle vládního návrhu by se střet zájmů měl týkat pouze ústavních činitelů, podle návrhů ODA a ČSSD i jejich nejbližších příbuzných a přímých podřízených. Vládní návrh rovněž nepočítá s úplným zákazem přijímání darů. 
news Praha se stane kulisou filmu s Cruisem Praha - Tom Cruise, Vanessa Redgraveová a další herci zvučných jmen budou v březnu působit v Praze. Paramount Pictures a producentské centrum Cruise/Wagner chtějí na Kampě a na Karlově mostě natáčet část akčního filmu "Mission: Impossible". Půjde o noční záběry, které by neměly významněji ovlivnit běžný provoz. Filmaři však pravděpodobně naruší noční klid místních obyvatel. Jaroslav Kučera ze společnosti Prag International, jež poskytuje mezinárodnímu projektu český štáb, dokonce připustil, že se uvažuje o náhradním ubytování pro ty, kdo si budou přát zcela klidný spánek. Zároveň ujistil, že se štáb nebude během plánovaných osmi až deseti nocí dorozumívat megafony nebo jiným zesilovacím zařízením, ale vysílačkami. Nebude prý používat ani hlasitých playbacků a postará se o odstínění oken, aby do nich nesvítilo prudké světlo reflektorů. Místostarosta městské části Praha 1 Ivan Spěvák, který s filmaři o povolení natáčet jedná, zatím odmítl LN sdělit, jaký finanční přínos bude celá akce znamenat pro pokladnu městské části. Zdůraznil však, že radnice hledá způsob, jak získané prostředky investovat právě do obydlené oblasti kolem Karlova mostu, kde zahraniční štáby narušují klid dosti často. Podle běžně užívaných pravidel nebývají poplatky vysoké, neboť se vybírá pouze za parkovací plochu zastavěnou technikou a filmařskými auty. V případě "Mission: Impossible" se však údajně jedná o zaplacení jakéhosi paušálu. I. Spěvák tvrdí, že radnice chce mít po celých osm až deset nocí při natáčení svého člověka, který bude hlídat dodržování hygienických, tedy i hlukových podmínek. 
news Zásady devizového zákona schváleny Praha - Vláda včera vyslovila souhlas se zásadami nového devizového zákona, který rozhodným způsobem posune českou měnu k plné směnitelnosti. Po včerejším zasedání vlády o tom informoval premiér Václav Klaus. Premiér očekává, že zákon bude schválen ještě v prvním pololetí letošního roku. Přechod k plné směnitelnosti by se podle přijaté koncepce měl uskutečnit postupně, a to podle prohlášení zainteresovaných stran zhruba v průběhu dvou až tří let. Nový zákon, jehož jádrem je dokončení liberalizace na běžném účtu platební bilance, obsahuje podle mluvčího České národní banky některá regulační opatření a omezení, jež budou postupně podle vývoje ekonomické situace odstraňována. Další informace na poslední straně 
news Trh uzavřel s dolarem příměří Londýn - Útoky na dolar včera dopoledne v Evropě oslabily, když trh před klíčovým projevem předsedy centrální banky USA Alana Greenspana uzavřel s dolarem provizorní příměří. Greenspanova řeč před bankovním výborem Senátu by měla osvětlit budoucí politiku americké centrální banky. Včera před polednem dolar zpevnil po ranním poklesu na nové 28měsíční minimum o jeden fenik na 1.4775 DEM a proti úternímu závěru v Evropě se jeho kurs téměř nezměnil. Marka dále získávala na slabou italskou liru, španělskou pesetu a francouzský frank. Lira se poprvé v historii propadla těsně pod 1100 ITL za marku. Už odpoledne se však vrátila zpět nad hranici 1100 lir za marku. 
other Krátce FMN bude emitovat obligace v hodnotě 15 mld. Kč, které budou poskytnuty Konsolidační bance na dotaci jejích rezerv pro krytí ztrát z takzvaných TOZ-úvěrů. 
sport Čeká se rekordní návštěva Jarní fotbalová liga začíná dnes v 16.30 zápasem Boby Brno - Slavia Praha Praha/Brno - Fotbalová liga se vrací po necelých třech měsících zimní přestávky a hned na úvod nabízí zápas z kategorie nejatraktivnějších. Třetí celek tabulky Boby Brno hostí v dnešní televizní předehrávce 16. kola od 16.30 podzimního mistra, pražskou Slavii. Navzdory televiznímu přenosu se na stadiónu Za Lužánkami čeká třicetitisícová návštěva, což by byl rekord samostatné české ligy. V této souvislosti vyhlásil mimořádná opatření jak fotbalový svaz (jeden svazový komisař navíc, který bude sledovat diváky), tak brněnská policie. Oba soupeři hlásí zranění klíčových hráčů: Brno Marošiho, Kobylky a Kuklety, Slavia Kozla, Šmicera, drobné problémy prý měli i Vávra s Krištofíkem, pro žluté karty navíc nesmí nastoupit reprezentant Berger. Trenér Slavie Beránek o sobě tvrdí, že je mírným optimistou a z tohoto titulu dává Kozlovi pětiprocentní šanci, že nastoupí. V předpokládané sestavě jeho jméno neuvedl a včera uvedl tato jména: Stejskal - Suchopárek - Lerch, Pěnička - Vávra, Krištofík, Bejbl, Šmejkal, Novotný - Knoflíček, Hogen, Šmicer. Neznamená to, že postaví dvanáct hráčů, jen v útoku vybere dva ze jmenované trojice. "Šmicer je zdráv, jen nevím, jestli je po tréninkovém výpadku schopen hrát celý zápas," říká Beránek. "Mám jen obavu, aby nás diváci nestrhli až k příliš otevřené hře. Slavia má sílu v protiútocích rychlého Knoflíčka a u těla je nutno držet i Hogena. Už se příliš dlouho o tomto zápase mluví, každý z hráčů by byl nejraději, kdyby už začal," poznamenal 31letý obránce Maléř, který je služebně i věkem nejstarším hráčem Boby Brno. I trenér Slavie předpokládá, že brněnské publikum požene domácí hráče do útoku. "Přál bych si, aby naši hráči předvedli výkon, jakého jsou schopni, aby nepodlehli prostředí. Nechci říkat, jaký výsledek mne uspokojí, to se ukáže podle průběhu zápasu," říká Beránek. 
invitation Drahý vstup na Sportprague Praha - Luxusní motorové čluny před pražským Palácem kultury signalizují letošní jarní veletrh Sportprague. Ten se svým konečným počtem 538 vystavovatelů a celkovou plochou 16000 m2 stal podle tvrzení ředitele Jiřího Švigy z pořadatelské organizace Terinvest druhým největším pražským veletrhem. Velký zájem vedl k určitému natěsnání vystavovatelů. To spolu s praktickým zrušením obvyklého rozdělení přístupu na veletrh (první dva dny pro odborníky, sobota a neděle pro veřejnost) vedlo již při prvním dnu k většímu ruchu, než bývá obvyklé v kontraktačních dnech. U pokladen totiž nejlepší průkazkou už včera byly dvě bankovky - stokoruna a dvacetikoruna, za které dostal kdokoliv vstupenku. 
description Na seznamu extremistů chybí už jen naše špatné svědomí Z dopisu Miroslava Hudce, Česká Lípa Ke všeobecnému překvapení se na seznamu extremistických skupin a organizací, které jsou potenciálním nebezpečím pro demokracii, ocitly také ekologické iniciativy jako Hnutí Duha, Greenpeace, Přátelé Země a další. Kdosi zřejmě velmi brzy zapomněl, že nejrůznější ekologické iniciativy byly mezi těmi, kdo se u nás zasloužili o návrat demokracie. Do historie už vešla velká demonstrace za ozdravení životního prostředí, která se konala v Teplicích na podzim 1989. V jejím stínu zůstala demonstrace v pražské Stromovce proti necitlivě zvolené trase zamýšlené silniční komunikace. Ochránci životního prostředí se s mocnými minulého režimu potýkali celá léta před převratem. Za všechny bych připomněl tragicky zesnulého ekologického publicistu Josefa Velka, jehož kniha Příběhy pro dvě nohy na konkrétních případech dokumentuje ostré střety, drobná vítězství, ale často i prohry s ekologicky negramotnou a lhostejnou minulorežimní byrokracií. Ta, když už si nevěděla rady, sáhla k osvědčenému obvinění ekologů z ideologické diverze. Užívání násilí proti obráncům životního prostředí nebylo a není ničím výjimečným. Snad si ještě někdo vzpomene na teroristický čin několika členů francouzské tajné služby proti vědeckovýzkumné lodi Greenpeace, kterou vyhodili do povětří. Dva z nich byli za tento čin odsouzeni do vězení. Nevím, jestli by se u nás postupovalo stejně důsledně. Od náměstka ministra vnitra pana Fendrycha jsme se dozvěděli, že ekologické iniciativy se na seznam extremistů dostaly proto, že na jejich akcích dochází k porušování pořádku, ba i k násilnostem. Ani slovo o tom, kdo k násilí sahá. Přitom např. Duha má používání výhradně nenásilných prostředků zakotveno přímo ve stanovách. Argumentace pana náměstka by na seznam extremistů musela přivést i většinu fotbalových klubů včetně těch nejslavnějších. Stačilo by spočítat zraněné a mrtvé na stadiónech za jediný rok. Argumenty snažící se dokázat extremismus ochránců životního prostředí nejsou moc přesvědčivé. Spíše někdo využil momentálně nepřehledné situace k nesportovní ráně pod pás. Možná někdo, komu vadí nejen ekologičtí aktivisté, ale i platné ekologické zákonodárství. Ale ptejme se i vlastního špatného svědomí. Leckdo z nás si v skrytu duše přizná, že by se měl chovat stejně občansky odpovědně, ale naše pohodlnost, neřkuli rozmazlenost a módní lhostejnost ke všemu, co nepřináší okamžitý hmotný užitek, nám pohotově našeptává, že zná snazší cestu - zastrašit a umlčet nepohodlné svědomí. Například ho nenápadně vpašovat na seznam extremistů. 
program Co - kdy - kde Tragikomedii Zločiny srdce americké autorky Beth Henleyové uvádí dnes a zítra ( 19.00) v premiéře Horácké divadlo v Jihlavě. Městské divadlo ve Zlíně uvede zítra ( 19.00) premiéru katastrofické komedie Arthura Millera Stvoření světa v režii Josefa Morávka. Národní divadlo v Praze připravilo na dnes večer premiéru hry Richarda Nelsona s názvem Dva shakespearovští herci v režii Ladislava Smočka. 
caption Baskytarista Severin (vlastním jménem Steven Bailey) při pražském koncertě Siouxsie And The Banshees 
essay Nebezpečné vítězství Komentář Naděje na mír v Afghánistánu je zatím poslední obětí úspěchů Talibanu, nové síly na válčišti horské země. Talibán, který za šest let ovládl třetinu afghánského území, přichází s požadavkem vytvořit islámský stát a odzbrojit všechny válčící milice. Protivníci nového hnutí "využívají přítomnosti Talibanu k odmítnutí mírového procesu," řekl tento týden při odletu z Kábulu zklamaný zmocněnec OSN pro Afghánistán Mahmúd Mastírí. Přiletěl, aby dohlédl na předání vládní moci do rukou přechodné rady, která měla sdružit všechny frakce mudžáhedínů, někdejších bojovníků proti komunistům. Taliban už několikrát vyzval vojska prezidenta Rabbáního, ovládající Kábul, aby se stáhly na pozice, které držely před porážkou Hezbe islámí. Rabbáního síly začaly budovat nové obranné linie. "S těmito zbraněmi jsme vybojovali svatou válku proti Rusům. Nikdy se jich nevzdáme," prohlašují sebevědomě držitelé Kábulu. "Jsme pro sjednocenou a jednotnou správu Afghánistánu. Budeme bojovat proti každému, kdo s tím nesouhlasí," tvrdí jeden z velitelů Talibanu. Politické možnosti Talibanu jsou nyní omezené. Může zaútočit na Kábul, může se smířit s mudžáhedíny a zaujmout místo v přechodné vládní radě - anebo může čekat. První dvě možnosti jej spolehlivě připraví o sympatie obyvatel. Vyčkávání dává čas i jeho protivníkům - ke zbrojení i k intrikám. Taliban už teď čelí jedné hrozbě - pověsti, že je výtvorem Pákistánu, který od sovětského vpádu v roce 1979 neomezeně zasahoval do vnitřní politiky země. V září minulého roku označila pákistánská premiérka Benazir Bhuttová za prioritní cíl své zahraniční politiky otevření cesty přes Afghánistán do střední Asie. Jde o součást "velké hry" o to, kudy bude na světové trhy přicházet plyn, ropa, bavlna a další produkty středoasijských zemí. Na tomto souboji se zatím podílelo jen Rusko, Turecko a Írán. Pákistán byl dosud kvůli chaosu v Afghánistánu od této slibné oblasti odříznut. Ti, kdo viní Taliban z kolaborace s Pákistánem, však zapomínají na jeho program. Najdeme v něm požadavek státního sjednocení všech Paštunů. A ti žijí i v nemalé části Pákistánu. Minou pod postavením Talibanu jsou i jeho vlastní zásady. "Po letech násilí není divu, že tito lidé působí jako zázrak. Chtějí nás však vrátit o staletí zpět," obává se jeden z obyvatel Kábulu. K "božímu míru", který Taliban už nastolil v Kandaháru, patří i zákaz šachu a fotbalu, odstranění dívek ze škol a zákaz vycházení žen na veřejnost bez doprovodu muže. Zatím si ještě mnoho obyčejných lidí myslí, že nejdřív je třeba míru a pak se uvidí. Velitel sil Talibanu u Kábulu zatím nechce sahat k násilí. Požaduje jen předání hlavního města "neutrální bezpečnostní síle". Za neutrální považují své vojáky. Protivníci na návrh pochopitelně nereagují. Pokud na něj nezabere ani obyvatelstvo Kábulu, bude mít Taliban opět jen tři nedobré volby: válku, smíření nebo vyčkávání. 
news Odsun amerických vojáků ze Somálska Mogadišo - Početný americký kontingent u břehů Somálska je připraven odsunout poslední vojáky OSN ze země a je s to čelit jakékoli akci somálských válečníků. Prohlásil to velitel operace generál Anthony Zinni, který velí skupině 23 válečných lodí, osmdesáti letadel a 14000 mužů a žen, z nichž polovinu tvoří Američané. Zdůraznil, že bez ohledu na slíbenou spolupráci somálských činitelů není akce založena na "víře a důvěře". Zinni nicméně uvedl, že podle jeho názoru nebudou somálští předáci riskovat přímou konfrontaci. 
essay Příliš optimistický premiér Komentáře Václav Klaus řekl tento týden u pražského kulatého stolu se zahraničními podnikateli, že inflace poklesne do konce 90. let z nynějších deseti na asi tři procenta ročně. Bylo by dobré, kdyby tomu tak opravdu bylo. Existuje nicméně řada důvodů, aby se lidé při praktickém rozhodování o tom, kolik a jak spořit, utrácet či investovat, řídili spíše bezprostředně dostupnými reálnými čísly. Hospodářská politika vlády je protiinflační. Svědčí o tom přetrvávající regulace mezd, administrativní řízení některých cen i snaha centrální banky neutralizovat příliš rychlý nárůst množství peněz, např. formou povinných rezerv komerčních bank. Zároveň ale dobře víme, že ceny nájemného, tepla, elektřiny, telefonních služeb, dopravy i řady dalších položek se značným významem pro rozpočty domácností postupně porostou. Základní tlaky na růst spotřebitelských cen však nevycházejí z deregulačních opatření vlády. Jejich základ tkví v četných strukturálních neduzích české ekonomiky, které určitě nebude možné napravit za rok nebo dva. Například není vůbec snadné rychle založit středně velkou firmu vyrábějící některý z důležitých spotřebních produktů, řekněme nádobí, a zvýšit tak stupeň soutěživosti na trhu, což by se mohlo odrazit v poklesu cen. Z celé řady možných potíží jmenujme jednu velmi prozaickou: pro nové továrny nejsou ani dělníci, ani ředitelé. Oni samozřejmě existují, ale mnohdy ve firmách, které by existovat neměly. Soudy rozhodující o bankrotech fungují pomalu a výrobní kooperace hříšníků s prosperujícími podniky nebo finanční vazby s bankami jsou stále tak silné, že věřitelé bankroty dlužníků ani moc neiniciují. Na vědeckotechnický pokrok, který obecně působí protiinflačně, zatím moc sázet také nemůžeme. Rozsáhlejší modernizaci výroby s následným poklesem nákladů a cen brání mimo jiné odpisové předpisy a drahé půjčky bank, které se třesou strachy, co s nimi udělají špatné úvěry poskytnuté třebas i zcela nedávno některým velkým podnikům bez jakékoli ekonomické perspektivy, ale zato se značným sociálním, a tedy i politickým, významem. Řekněme si otevřeně, že kdyby dnes přišel Thomas Alva Edison do české banky se žádostí o úvěr na výrobu jakýchsi "žárovek, které změní svět", skončil by s nepořízenou, pokud by neměl sto rodinných domků jako zástavu. Dodejme rovněž, že za nějakých osm tisíc korun by do jeho továrny stejně nikdo pracovat nešel. Úvahy o radikálním snížení inflace se proto v tomto světle zdají být krajně předčasné. Velmi mírný růst spotřebitelských cen, jaký je dnes například v Německu, není výsledkem politické vůle, nýbrž zdravě fungujících podniků i celé ekonomiky. A to zatím není náš případ. 
news Policejní prezident Tomášek se představil poslancům parlamentu Praha - Morální úroveň zejména mladých policistů v hlavním městě neodpovídá představám nového policejního prezidenta Oldřicha Tomáška. Jak včera uvedl na svém prvním setkání se členy branného a bezpečnostního výboru sněmovny, vyžaduje od policistů důstojné a solidní vystupování a zdvořilost. "Vzdělaný, zdvořilý a sebevědomý policista profesionál, hrdý na svou práci, musí zlepšit image Policie ČR," konstatoval. Ministr vnitra Jan Ruml při představení ředitele poznamenal, že komunikace mezi resortem a prezidiem existuje a nyní jde o jednotné úsilí řešit bezpečnost ve státě. Poměrně dobře se prý daří boji s klasickou trestnou činností, řekl Tomášek. Například lednová akce "Úklid", která měla odstranit kriminální živly z míst veřejnosti přístupných, jen v Praze přinesla snížení kriminality a zvýšení objasněnosti o osm procent proti loňsku. Akce však potvrdila nedostatek policistů. V Praze jsou jejich početní stavy podstatně nižší, než je jakákoli přípustná mez. Ekonomická situace policie není nejlepší, většinou se nedostává financí na nákup a obměnu dopravních prostředků. V každém kraji chybí podle Tomáška zhruba 80 miliónů korun k tomu, aby mohla policie fungovat podle skutečných potřeb. 
news Chráněným dílnám by pomohly státní zakázky Praha - Chráněné dílny by mohly před zánikem zachránit státní zakázky. Včera to LN řekl předseda výrobního družstva invalidů DIPRA Petr Pálek. Družstvo zaměstnává asi 200 zaměstnanců, z toho přibližně sedmdesát procent zdravotně postižených. V dílnách zde vyrábějí kabely do automobilů, těsnění, globusy, kartóny a výrobky z plexiskla. Práce pro těžce zdravotně postižené v chráněných dílnách je nyní podle Petra Pálka zoufalý nedostatek. Na konci minulého roku, kdy automobilka Škoda Mladá Boleslav zahajovala výrobu Felicie, neměla DIPRA dostatek zakázek pro dílnu s třiceti pracovníky, kde se vyráběly kabely do škodovek. Aby Petr Pálek nemusel propustit zdravotně postižené, požádal o statut chráněné dílny. Od ředitele Úřadu práce v Praze 5 se ale dozvěděl, že na nové dílny v Praze nejsou finance. V hlavním městě je nízká nezaměstnanost a zdravotně postižení většinou v evidenci nezaměstnaných nefigurují, protože pobírají invalidní důchod, případně sociální dávky odborů sociální péče. Jana Filáčková z ministerstva práce připomíná, že pro těžce postižené zřizují nestátní organizace stacionáře a "školy dovedností". V republice je jich kolem třicítky. Kvalitní projekty ministerstvo dotuje ze 70 procent. 
news Lorencův poradce třídí Rumlovi poštu Jde o součást kampaně proti řediteli BIS Devátému, tvrdí mluvčí Šubert Praha - "Vážnost situace je o to složitější, že se k masám protivníka připojil i ÚV SSM, nelze dále váhat, ale přistoupit k ostřejším akcím". Mj. takto se měl 21. listopadu 1989 vyjádřit na schůzi ZO KSČ federálního ministerstva vnitra Jan Bělíček, současný pracovník sekretariátu ministra vnitra Jana Rumla. Vyplývá to ze zápisu schůze, který se LN podařilo získat. Dokumenty má k dispozici i ministerstvo vnitra. Bělíček (45) byl v květnu roku 1989 údajně zařazen jako konzultant do sekretariátu posledního šéfa StB Alojze Lorence a krátce po 17. listopadu vytvořil koncept rozkazu ministra vnitra o skartacích dokumentů StB. Mluvčí ministerstva vnitra Jan Šubert včera LN řekl, že v této chvíli vše nasvědčuje tomu, že jde o součást kampaně proti řediteli BIS Stanislavu Devátému, ale tentokrát je cílem diskreditovat osobu ministra vnitra Rumla. Podle něj jde o kauzu, která je neustále oživovaná a vedení ministerstva už ji považuje za folklór. Bělíček má podle Šuberta dnes na starosti v kanceláři ministra třídění úřední pošty. "Ministr za jeho činnost na ministerstvu osobně ručí," řekl Lidovým novinám Šubert. Podle něj Bělíček byl několikrát prověřován členy různých občanských komisí, mezi kterými byl i dlouholetý politický vězeň, generál Radovan Procházka. Šubert dále řekl, že Bělíček nikdy nepracoval proti tzv. vnitřnímu nepříteli, jeho činnost byla zaměřena výhradně na kontrarozvědnou oblast. "Zápis z vystoupení Bělíčka na schůzi ZO KSČ před pěti lety je interpretací, kterou podává jiná osoba zapisující průběh diskuse. Nelze potvrdit, co na té schůzi ZO KSČ řekl či neřekl," dodal Šubert. 
news Poprivatizační fond pro Českou republiku Praha - Evropská banka pro obnovu a rozvoj plánuje v České republice zřídit "poprivatizační" fond. Podle informací britského deníku Financial Times by tento fond měl pomáhat středně velkým zprivatizovaným společnostem v přechodu na principy obchodování v rámci volného trhu. Fond má asi deseti až dvaceti společnostem zprivatizovaným kupónovou metodou poskytnout "startovací" akciový kapitál a pomoci jeho vedení. Vychází z toho, že tyto společnosti mají problém s opatřením nového kapitálu a jejich vedení zase nedostatek zkušeností. Zakladatelé fondu považují za pravděpodobné, že v uvedených podnicích získají strategický kapitálový podíl a budou se dělit s českým managementem o jejich vedení. Avšak poté, co se společnost zkonsoliduje a postaví na vlastní nohy, bude její vedení odevzdáno zpět do rukou jejich českých ředitelů. Evropská banka pro obnovu a rozvoj pro tuto plánovanou činnost hledá české partnery z řad bank a privatizačních fondů. Počáteční kapitál plánovaného fondu má činit asi 30 mil. USD. 
description Sodexho krmí i české jedlíky Francouzská firma zabezpečuje stravování již ve více než třiceti podnicích v ČR Praha - Francouzská firma Sodexho odkoupila na konci letošního ledna 100 procent akcií britské společnosti Garden Merchant. S ročním obratem 21.1 miliardy francouzských franků se tak stala největší světovou firmou poskytující stravovací služby. Na český trh vstoupila společnost Sodexho v roce 1992 po Eurestu, který zde začal v oboru veřejného stravování působit jako vůbec první. V současné době zabezpečuje firma stravování ve více než 30 závodních, školních a nemocničních zařízeních v České republice. Přibližně tisíc zaměstnanců denně vyrobí 27000 jídel. Nabídka zahrnuje kromě tradičních českých jídel rovněž bezmasé a zeleninové pokrmy, rozmanité druhy zeleninových a ovocných salátů. Konkrétní výběr vždy záleží na přání zákazníka. Výroba jídla probíhá za dodržování přísných hygienických podmínek. Klienty Sodexha jsou průmyslové závody, státní instituce, banky, školy, nemocnice a lázeňská zařízení. Patří k nim například Nová Huť Ostrava, Komerční banka, ministerstvo zdravotnictví, základní škola v Suchdole, Thomayerova nemocnice v Krči, Manažerské centrum Čelákovice, Rehabilitační ústav Kladruby a další zákazníci. Společnost Sodexho pracuje na principu stálých cen. Znamená to, že ceny za stravování zůstávají v průběhu celého roku stejné, dokud inflace nepřesáhne 5% hranici. Ceny u Sodexha jsou srovnatelné s částkami, které platí strávníci v "klasických" jídelnách. Nízké náklady způsobuje především nákup surovin ve velkém množství. Kromě stravovacích služeb firma Sodexho distribuuje stravenky Gastrotur. Nálepky s tímto označením zdobí vstupní dveře velké části běžných restaurací, lahůdkářství a vybrané obchody potravinami. Kdekoliv se objeví, znamená to, že za stravenky Gastrotur se zde můžete buď najíst, nebo nakoupit potraviny. 
description Úschova pouhých listin je levnější Abychom byli bohatí, nemusíme být zrovna majiteli šperků, starožitností nebo uměleckých předmětů. Jsou hodnoty i jiné, například vkladní knížky, certifikáty, dluhopisy. I ty mohou být "muškou zlatou" pro lupiče. Cennosti tohoto druhu ochraňuje Česká spořitelna v rámci takzvané depozitní úschovy. Za krátkodobou úschovu, čímž se myslí do čtyř měsíců, si ústav účtuje za jeden kus vkladní knížky apod. nebo za jeden balíček až 50 Kč. Při dlouhodobém uložení cenností, včetně soudních a notářských úschov, zaplatí klient za jeden rok finanční obnos do 200 korun. Zákazníkovi se zároveň připočte ještě 22% daň z přidané hodnoty z ceny za depozitní úschovu, která je stanovena zákonem. 
news G7 o informační superdálnici Praha - Ministři sedmi ekonomicky nejvyspělejších zemí světa zahájili včera v Bruselu třídenní setkání, na němž se ve spolupráci se zástupci nejvýznamnějších průmyslových podniků pokoušejí stanovit, jak a jakou rychlostí se má svět ubírat po "informační dálnici". Ukazuje se totiž, že z prudkého a překotného vzestupu informačních technologií postavených na telekomunikačních sítích se stal další globální problém. Rozvojové země se obávají, že nedostatek prostředků, vzdělaných odborníků a technologií je vytěsní z "technologické cesty do 21. století". Deklarovaným poselstvím schůzky G7 by přitom mělo být vyjádření důvěry v celosvětovou spolupráci, která prospěje zaměstnanosti a prostřednictvím vzniku nových odvětví podpoří světový ekonomický růst. 
caption Předseda Federace židovských obcí v Čechách a ředitel nakladatelství Sefer Jiří Daníček Foto Ondřej Němec - LN 
other Tak báseň není pouze Tak báseň není pouze jen pytel slov, nespočívá toliko Ve věcech, které znamená, ale sama je znamením, je neskutečným činem, a vytváří Čas nutný pro své řešení, K obrazu lidské činnosti, zkoumané ve své vzpruze i tíži. A teď, sbormistře, musíš najmout své herce, aby každý zahrál svou roli, vešel i odcházel, kdy je třeba. Ó veliký dni her! Nic mu uniknout neumí, ale vše vrací se jedno za druhým. A ryzí óda, jak tělo překrásné, sluncem i olejem zářící, Vyhledává bohy, za ruku je popadá, do svého chóru je zaplétá, Aby vyhrála hromovým smíchem, aby v dunění křídel dobyla vítězství Těch, kdo alespoň pomocí nohou uprchli tíze neplodného těla. Z výboru Múza milost, přeložil Ivan Slavík, Mladá fronta 1969 
caption Josef Nedorost (vlevo) a Marek Vašut s režisérem při natáčení Pěstí ve tmě 
comment Pacient je šlehačka na dortu (NLN 11. 2. 1995 ) Je všeobecně známo, že lékaři jsou mizerně placeni. Víme, že stále kvetou úplatky! Chce-li někdo, kdo jde na jednoduchou operaci např. kýly, aby jej operoval primář, pak dnes nemá oficiální možnost si to zajistit. Dá tedy primáři úplatek, a často ne malý. Když jsem nastoupil v roce 1948 do nemocnice jako nejmladší sekundář a dostal první výplatu, byl můj plat tehdy asi 2500 Kč a k tomu jsem dostal další celé 3000 Kč za "třídy"! Již tehdy byla běžná v každé nemocnici "nadstandardní péče", tj. že nemocný ležel na třídě. Tam platil za každý den hospitalizace příplatek, ale nadstandardní tehdy hlavně bylo ošetření banální nemoci primářem a za to mu pacient platil soukromý honorář (např. kýla stála 1500 Kč). Z těchto honorářů platil nemocnici 10 % a sekundářům 20 %. Dnes se holedbáme nadstandardní péčí v pokoji s telefonem, televizorem a koupelnou, ale že pravá podstata nadstandardní péče je ošetření banální nemoci primářem, o tom se nemluví, a to je podle mého názoru nejdůležitější nadstandard. 
description Věda, svět a zpět Hranice proti barbarství a hlouposti Nature, patrně nejvýznamnější mezinárodní přírodovědecký časopis na světě, nedávno oslavil 125. narozeniny. Byla to příležitost k uveřejnění pětadvaceti stran pojmenovaných Frontiers of ignorance. Pojednávají o rozhraní vědění a nevědění v nejdůležitějších směrech současného přírodovědeckého poznání. Považují za ně vznik vesmíru, stavební kameny hmoty, hvězdy naší galaxie, planety i samotnou Zemi, počátek života, vývoj člověka stejně jako lidský mozek. V souvislosti s nimi Nature položil otázky, které označil za menší: bude se vesmír rozpínat nekonečně, nebo se rozpínání zastaví? Bude počet galaxií přibývat, nebo ubývat? Jak dlouho zahrnoval průměr Slunce dnešní oběžnou dráhu Země? Je ve vesmíru život? Jak by se dal najít? Jak početná byla populace australopiteků? Kdy se naši vývojoví předkové naučili mluvit? Jak se lidé poprvé dostali do Nového světa? Proč jsou lidé převážně praváci? Jak přimějí zevní vlivy buňky k tomu, aby se začaly dělit? Jak jsou živé bytosti energeticky výkonné? Lze vyčíst dějiny lidského vývoje z našich genů? Je možné vyrobit realistický model buňky? Odpovědi na tyto otázky nejsou poznáním pro poznání. Jsou částmi odpovědí na nejstarší potřebu vědět, kdo jsme, odkud jsme přišli, kam jdeme, jaký to má smysl i co máme (a nemáme) dělat. Nalezené odpovědi budou mít velmi praktické důsledky ve všech oborech činnosti. V eseji o dvou kulturách (humanistické a přírodovědecké) lord Snow popsal jednostrannost dnešních vzdělaných lidí. Jejich část něco ví z dějin filozofie, výtvarného umění, literatury, hudby a divadla. Bývá málem hrdá, že nemá ponětí o teorii velkého třesku nebo genetickém kódu. A naopak. Lidé mající ponětí o těchto věcech nemívají představu o Kantovi, Joyceovi nebo Miróovi. Přitom kultura je jen jedna. Je jedinou hranicí proti barbarství a hlouposti, které prožívají opět jedno ze svých růstových údobí. Počínaje dneškem VSZ (Věda, svět - a zpět) přinese v šesti sloupcích popis několika hranic současného poznání podle Nature. Je nás deset miliónů, s našimi jazykově nejbližšími sousedy patnáct. Z toho plyne téměř jistota, že zde musí žít několik lidí ve věku 12 - 15 let, kteří by mohli některou z oněch hranic posunout. Budou-li o nich vědět a rozhodnou-li se pro tento způsob života. A ti ostatní? Přirovnání: lidské skupiny na tom nejsou dobře, mají-li jen olympioniky. Lepší je, když se aspoň nějak hýbe co největší počet lidí. Chybějící hmota Velký třesk je obecně přijatá teorie dokazující, že vesmír vznikl před deseti až dvaceti miliardami let a od té doby se rozpíná. Plynou z ní předpovědi, které doložilo pozorování. Ale není bez mnoha obtíží čekajících na řešení. Například otázka hustoty hmoty ve vesmíru. Jedna z podob teorie velkého třesku předpokládá, že hustota hmoty ve vesmíru je totožná s hustotou označenou jako kritická. Poměr skutečné hustoty a kritické hustoty se označuje písmenem omega. Jestliže by jejich poměr byl větší než 1, gravitace převáží nad současným rozpínáním a vesmír se zase smrští. Pokud by byla menší než 1, bude se vesmír rozpínat nekonečně. Zmíněná podoba teorie předpokládá, že se omega rovná právě 1. Jenže pozorování dokládá, že veškerá zářící hmota tvoří kolem 5 procent kritické hustoty. Pokud by tedy měla platit tato podoba teorie velkého třesku, nejméně 95 procent hmoty chybí. Mluví se o skryté hmotě, ale nikdo neví, co to je. Je nepravděpodobné, že by mohlo jít o vodík zbylý z raných období vývoje vesmíru, který by gravitací vázal galaktická hnízda. Dynamický vliv tak ohromného množství hmoty by byl výraznější. Nadto výpočty ukazují, že podíl prvotní hmoty vzniklé po velkém třesku může být nanejvýš desetinou potřebnou pro dosažení kritické hustoty. Jsou chybějící hmotou neutrina? Nebo neznámé či dosud nepoznané podoby hmoty? Fyzici jich vymysleli moc. Některé mají tak podivuhodné vlastnosti, že se příští světový sci-fi kongres údajně nekoná. Ze závisti. 
collection Perly týdne Mohly by třeba dohlížet, aby lidé při sváření měli na očích ochranné brýle. Poslanec Tomáš Ježek o své představě role odborů ve společnosti Naše umění dělat z ničeho problémy je přímo zázračné. Premiér Václav Klaus k debatám o koncepci oslav výročí konce 2. světové války Když to zjednoduším, my bychom je zkultivovali a oni by nám dodali voliče. Bývalý člen prezidia Svobodných demokratů Pavel Rychetský o své představě spolupráce s ČSSD Podporuji každé povýšení pana předsedy vlády, protože se mi tím vždy otevírá cesta k povýšení do hodnosti o stupeň nižší. Předseda ODA Jan Kalvoda k povýšení premiéra Klause do hodnosti majora Kdykoli ochotně přijímáme novináře. Dokonce i takové, o kterých víme, že jsou štvaví. Ředitel Inspekce MV Vladimír Nechanický o svém vztahu k novinářům Myslel jsem si, že se to rozhýbe, ale ta byrokratická zeď je silná, betonová. Oni si říkají - ty už tady dlouho nebudeš, dědo, a my tu budeme. Ministr kultury Pavel Tigrid na dotazy poslanců k práci svého úřadu Podobné případy odpoutávají pozornost od skutečných problémů této země, zlodějen největších od Bílé hory, kriminality a prohlubujícího se morálního marasmu. Z prohlášení Lidové unie národní a sociální záchrany k rozsudku nad bývalým poručíkem StB Ludvíkem Zifčákem To je podobné tvrzení, jako bychom řekli, že panu Dlouhému stačí k výkonu společenské funkce ministerské křeslo a šestsettřináctka. A zbytek včetně manželky, na kterou stejně nemá čas, by mu měl být odebrán a svěřen národu či privatizován. Místopředseda moravskoslezské zemské organizace KDU-ČSL Libor Ambrozek k výroku ministra Dlouhého, že církev by měla získat jen majetek, s jehož pomocí by mohla plnit svou společenskou funkci 
sport Basile do Atletika Madrid - Bývalý trenér argentinského reprezentačního fotbalového výběru Alfio Basile se stal novým kormidelníkem španělského prvoligového celku Atletico Madrid. Basile podepsal smlouvu do června roku 1996 a nahradil na lavičce svého krajana Jorgeho d'Alessandra, kterého prezident klubu Jesus Gil ve středu odvolal jako sedmnáctou "oběť" během svého osmiletého vedení klubu. 
other Krátce Silný vítr měnící rychle směr znemožnil včera uskutečnit plánovaný trénink na obřím můstku K-182 v Oberstdorfu, kde je dnes a zítra na pořadu finále SP 1995 ve skoku na lyžích. 
news Bělorusko: zastavení likvidace arzenálů Moskva - Běloruský prezident Alexandr Lukašenko nařídil pozastavit likvidaci vojenské techniky na území republiky. Oznámil to v Minsku na čtvrtečním slavnostním večeru k oslavám Dne obránců vlasti . Opatření se týká tanků, letadel, obrněných transportérů a bojových vozidel pěchoty. Podle Lukašenka prý byl tento krok vyvolán ani ne tak nedostatkem finančních prostředků, jako spíše "patrným porušováním vytvořené rovnováhy sil ve světě". Agentura Interfax soudí, že prezident měl na mysli přání východoevropských zemí vstoupit do Severoatlantické aliance, což by pro Bělorusko znamenalo bezprostřední sousedství s NATO. Lukašenko také řekl, že má pochybnosti o dosud deklarovaném neutrálním statusu Běloruska, uvedl, že je pro nový systém národní bezpečnosti, a oznámil, že ustavil "pracovní skupinu pro vytvoření nové vojenské doktríny Běloruska". Přitom ujistil, že v souladu s republikovou legislativou "žádný běloruský voják nebude bojovat za hranicemi Běloruska". 
news Otevřená dlaň Generální ředitel České televize Ivo Mathé v otevřeném dopise šéfovi Poslanecké sněmovny oznámil, že koncem roku lze v ČT očekávat deficit. Lépe než "otevřený dopis" měl však pan ředitel svůj text nazvat "otevřená dlaň". Příčinu svých hospodářských potíží vidí Mathé mimo Kavčí hory. "Divácký" program TV Nova prý stahuje divácký zájem a s ním i inzerenty. Podle této logiky tedy platí podivná teze, že čím více diváků bude uspokojeno programem TV Nova, tím více by tito diváci měli platit za program, na který se nedívají. Navíc benevolence Rady pro rozhlasové a televizní vysílání ke vkládání reklam do programu prý zvýhodňuje soukromý sektor. Proto Mathé uvažuje o zvýšení padesátikorunového televizního poplatku a urguje legislativní změny, jejichž dopad by měl zlepšit hospodářské prostředí ČT. Pomiňme to, že ČT je monopolním odběratelem dvoumiliardového ročního výnosu z televizních poplatků, pomiňme, že miliardu ročně si vydělá reklamou, i to, že jí byl svěřen mnohamiliardový majetek státní Československé televize. Připusťme klidně, že tvrzení Mathého o přísných restrikcích v ČT plně vystihuje situaci, i když k pochybnostem by se důvodů našel pytel. Důležitější je skutečnost, že instituce pověřená plněním jistých úkolů chce sama posuzovat rozsah svého pověření. Mathé totiž očekávaný schodek zdůvodňuje tím, že plnění funkcí ČT je dražší, než by odpovídalo příjmům. Je to, jako byste poslali někoho s dvackou pro svačinu a on by vám přinesl jídlo za padesát a vynucoval si doplacení. Zdůvodňoval by to tím, že přinesl jídlo chutnější a zdravější, než by se pořídilo za dvacku. Evidentně špatně pochopené zadání. Zadáním bylo přece jídlo a dvacka k dispozici. I zákonem vymezenou působnost ČT lze vykonávat stejně tak za miliardu jako za miliard deset. Není pravdou, že zákon ukládá ČT fixní rozsah činnosti, ze kterého by vyplývala finanční náročnost vyjádřitelná konkrétní částkou. Rozsah činností, které si diváci objednali, je vyjádřen částkou, kterou veřejnost prostřednictvím rozhodnutí poslanců o výši poplatku ČT věnovala. Částka je tedy součástí zadání. Je jistě těžké pro televizní profesionály odepřít si realizaci toho či onoho projektu, když právě oni v denní praxi vidí, co všechno by se ještě dalo pěkného veřejnosti nabídnout. I ten, kdo je poslán pro svačinu, vidí lépe než zadavatel, jaké lahůdky si lze dopřát. Poslání je však možné dostát jen tehdy, respektuje-li se zadání, neboť nástroj určený k jistému účelu si nemůže sám vymýšlet úkoly. Tento příklad se vztahuje na všechny veřejné instituce. Nejen u ČT, ale i u ministerstev, úřadů či příspěvkových organizací lze pozorovat tendence k rozšiřování vlastní působnosti a následné natahování dlaně. Jejich představitelé si zřejmě myslí, že tak pro veřejnost dělají to nejlepší. Snad si to myslí i Mathé. Jeho s přirozenou samozřejmostí ohlášený deficit si však zaslouží jiné hodnocení: nepochopení, selhání, nehoráznost. 
news Necelé dvě desítky aktivistů z exilové Vietnamské strany obnovy rozvinuly včera před budovou Poslanecké sněmovny v Praze transparenty vyzývající k dodržování lidských práv ve Vietnamu a k okamžitému ukončení vietnamského "komunistického experimentu". Stalo se tak při příjezdu předsedy vietnamského Národního shromáždění Nong Duc Manha, který navštívil předsedu sněmovny Milana Uhdeho. "Všichni máme doma ve Vietnamu příbuzné a jde o to, abychom účastí na demonstraci neohrozili jejich životy a bezpečnost," vysvětlila vietnamská účastnice žijící v České republice nízký počet demonstrujících. 
news Opat Opasek vypovídal k případu Marty Chadimové Praha Opata břevnovského kláštera Anastáze Opaska a pracovníka bývalého OPBH Praha 1 vyslechl včera mezi dalšími svědky senát Městského soudu v Praze, který projednává žalobu na Martu Chadimovou. Opasek se před válkou stýkal s představiteli strahovského kláštera premonstrátů Zavoralem a Jarolímkem. Nikdy však neslyšel, že by strahovští premonstráti ve 30. letech prodali tolik nemovitostí, k jejichž vlastnictví se M. Chadimová přihlásila. Opati kláštera přitom měli podle ní prodat tyto nemovitosti jejímu otci Gotthardu Zelinkovi. A. Opasek řekl, že by s takovým prodejem tehdy muselo souhlasit celé sdružení klášterů premonstrátů v ČSR. Prodej řeholní klauzurní zahrady by navíc musel odsouhlasit Vatikán. Pracovník bývalého OPBH pro Prahu 1 však včera svou výpovědí nezpochybnil nárok Chadimové na dům na Loretánském náměstí. "Mám zkušenosti s restitucemi a domnívám se, že je absurdní, aby jeden člověk dokázal zfalšovat tolik dokladů," řekl. Podle něj a ostatních zástupců bytového podniku byly restituční doklady Chadimové v pořádku. Tento dům jí byl vrácen, obžaloba však tvrdí, že jej získala podvodem. Ve čtvrtek odpoledne vypovídal manžel obžalované Mikoláš Chadima, který uvedl, že jeho ženě přitěžují tři agenti StB. M. Chadimová je mimo jiné obžalována z padělání veřejných listin a následného pokusu o podvodné vylákání nemovitého majetku. 
news V. Klaus: ČR bude spolehlivým partnerem pro Evropu i Německo Hamburk - Optimismus vůči budoucímu vývoji česko-německých vztahů včera v Hamburku vyjádřil předseda české vlády V. Klaus. Připomněl, že k odstranění některých trpkých historických zkušeností vzájemné minulosti je především třeba dále budovat vzájemnou důvěru a hledět do budoucna. V Hamburku, který je jednou ze 16 německých spolkových zemí, včera Václav Klaus zahájil dvoudenní návštěvu. Pozval ho na ni předseda tamní zemské vlády Henning Voscherau, který je zároveň primátorem. Večer přednesl český premiér před více než 400 významnými představiteli politiky, hospodářství a kultury projev, v němž se vyslovil k otázkám evropské integrace. Zdůraznil, že Česká republika usiluje především o evropské instituce posilující individuální svobody a přispívající ke zvyšování všeobecného blahobytu. Klaus také ujistil přítomné, že Česká republika brzy ukončí systémové přeměny a bude spolehlivým partnerem pro Německo i celou Evropu. V pasáži věnované transformaci ČR Klaus uvedl, že v úsilí o vytvoření svobodné společnosti znamená svoboda především stálou konkurenci idejí, aniž by některá z nich dospěla k dominantnímu postavení. 
news Pivovar Rakovník koupí český FALL Rakovník - Jak uvedl včera na tiskové konferenci majitel firmy FALL František Urik, má jeho společnost zájem o koupi stoprocentního podílu na pivovaru Bohemia Rakovník. Nová společnost ponese název Pivovar Rakovník. V současné době je uzavřena dohoda o budoucí smlouvě, je složena záloha na koupi rakovnického pivovaru. Je také určen harmonogram předávání pivovaru. Od pondělka 20. února probíhají inventury, předávání základních prostředků, nemovitostí apod. V dohodě je definovaná cena a podmínky, za jakých tento prodej proběhne. Nic nebrání tomu, aby k prodeji došlo. Ten by měl být uskutečněn nejpozději do konce března letošního roku. Cena pivovaru je přijatelná pro obě strany. 
description G7 chce informační superdálnici Výpočetní technika napojená na telekomunikační sítě může celosvětově urychlit ekonomický růst Politici ze sedmi nejvyspělejších zemí světa, přední obchodníci a výrobci špičkových telekomunikačních a výpočetních systémů se o uplynulém víkendu sjeli do Bruselu, aby jednali o globální informační dálnici. Zástupci průmyslu využili této jedinečné příležitosti k představení nejnovějších technologií. Za informační dálnici se považuje světová telekomunikační síť, po níž lze přenášet zvuk, data i obraz a která tak otevírá přístup k množství informatických služeb. Na schopnosti té či oné země připojit se k této světové informační tepně a využívat jejího potenciálu přímo závisí budoucí ekonomická prosperita. Pro průmyslové podniky, jež volají po otevřeném trhu bez ochranářských opatření, se do konce desetiletí otevírá trh odhadovaný na až neskutečný jeden trilión dolarů. Mezi hlavních osm principů, které konference ministrů G7 přijala v zájmu rozvoje informační společnosti, patří podpora konkurenčního prostředí, posílení investic ze soukromého sektoru, aktualizace státních zásahů do telekomunikací, zajištění otevřeného přístupu k telekomunikačním sítím a zavedení univerzálních telekomunikačních služeb. Dalšími zásadami má být rovný přístup občanů k těmto službám, určité zvýhodnění méně rozvinutých zemí a zabezpečení kulturní a jazykové plurality při podpoře globální komunikace. Vedle přesvědčení, že by telekomunikace měly přemostit propast mezi zeměmi severu a jihu, nicméně vyvstává obava, že tuto propast prohlubují. Méně vyspělé země se obávají příliš rychlého technologického rozvoje, jemuž nemohou stačit. Kdyby zůstaly stranou informační dálnice, dále by se zpomalil jejich ekonomický růst. Ukazuje se, že v době výstavby gigantických telekomunikačních koridorů polovina lidstva pravděpodobně nikdy nedržela v ruce telefonní sluchátko. Na druhé straně se některé země, zvláště Francie a Kanada, obávají, že na informační dálnici převládne uniformní, vesměs americká kultura. Ministři předložili návrhy na 11 mezinárodních telekomunikačních projektů, jejichž dokončení se protáhne za hranice našeho století. Patří k nim výstavba celosvětové databáze aplikačního programového vybavení, experiment se široce založeným propojením sítí nebo počítačová přestavba státní administrativy. Stejně tak se počítá s vytvořením elektronických knihoven a muzeí, vybudováním systémů dálkového vzdělávání a lékařských služeb či systémem mezipodnikové výměny informací. Jsou to zatím nástiny toho, jak by informační dálnice mohla vypadat. Pokud má být kterýkoli z projektů realizován, musí jej v příštím roce schválit následující konference G7 v kanadském Halifaxu. 
news Rasisté útočí ve skupinách Praha, Plzeň (toh, vet) - Pod vlivem rasové nesnášenlivosti páchají v ČR trestnou činnost hlavně organizované skupiny. Nejčastěji takto útočí deseti až třicetičlenné party pachatelů. LN to řekla poradkyně náměstka ministra vnitra pro oblast bezpečnosti Jitka Gjuričová, autorka zprávy "Interetnické konflikty". Právě tento čtvrtek napadla čtyřčlenná skupina mladíků s obušky a sečnou zbraní podobnou mačetě na Centrálním autobusovém nádraží v Plzni dva Romy. Při útoku utržil dvaadvacetiletý Rom sečnou ránu do krku. Přihlížející přivolali lékaře a ihned poté policii. Násilníci však stačili z místa činu uprchnout. Podle svědků se jednalo o šestnácti až devatenáctileté příznivce hnutí skinheads. "Soudy musejí v takových případech prokázat, že se dav pachatelů skutečně dopustil rasistického útoku. To je - vzhledem k množství pachatelů - velmi obtížné, někdy skoro nemožné," tvrdí Gjuričová. Upozorňuje přitom na známý "písecký případ", kdy skupina osmnácti skinů zahnala do řeky Otavy čtveřici mladých Romů a nedovolila jim z vody vylézt. Osmnáctiletý Rom Tibor Danihel se utopil. Dva ze skinheadů byli odsouzeni k ročnímu podmíněnému trestu odnětí svobody. Ostatní útočníci byli osvobozeni. Obhájci při procesu argumentovali tím, že příslušnost k hnutí skinheads nelze určit podle vnějších znaků - účesu či oblečení. Gjuričová má za to, že i když je podíl rasově motivovaných trestných činů na celkové kriminalitě nevýznamný, "svým dopadem a obecnými následky jde o významný jev se společenskými a politickými dopady i mimo území ČR". Podle autorky zprávy "Interetnické konflikty" tvoří převážnou část pachatelů takových trestných činů členové hnutí skinheads nebo osoby s nimi sympatizující. Poškozenými jsou téměř vždy Romové. 
sport Radost sparťanů začala, když si Nedvěd zlomil malíček Praha (šv) - Stejně jako na podzim rozstříleli sparťanští fotbalisté Drnovice 4:0. "Když ale srovnám Drnovice s ostatními týmy, tak se divím jejich postavení v tabulce. Určitě se zachrání!" utěšoval na tiskovce po zápase letenský trenér Jürgen Sundermann svého kolegu Stanislava Jarábka. Ten se jen pousmál a nezbylo mu, než lichotit výkonu domácích. "Před jarem jsou opravdu nadupaní," konstatoval. Drnovice představily tři posily, které by se měly stát osou mužstva - brankáře Bernadyho, libera Nešického a útočníka Timka. "Bernady za góly zblízka nemohl. Nešický má zalepit naši děravou obranu, svůj úkol splnil, i když dva góly padly po chybách předstoperů. Timko byl osamocený," hodnotil Jarábek jejich výkon a dodal: "Naše mužstvo se pořád skládá a rozkládá. Ať se teď bude dít cokoliv, chceme ho do léta udržet pohromadě, aby nikdo neodcházel ani nepřicházel." Hosty zlomila penalta v 35. minutě, kdy Pavelka zbytečně podrazil ve vápně Nedvěda. Sparťanský záložník si při pádu zlomil malíček na ruce, dohrál sice poločas, ovšem pak ho vystřídal Frýdek. "Hrálo se mi výborně, vůbec se mi nechtělo střídat. V kabině mi ale trenér řekl, ať si radši odpočinu a neriskuji," vysvětloval Pavel Nedvěd s dlahou na prstu. "To je poprvé v životě, kdy mám něco zlomeného. Díkybohu, že je to jen malíček a ještě na ruce. Sádra mi snad nehrozí, budu mít šest týdnů dlahu a asi s tím můžu i hrát," oddychoval Nedvěd. Vedle Siegla se v útoku dařilo i Lokvencovi, jehož patičky bavily diváky. "Škoda, že jsem nepřidal ještě jeden gól," litoval letenský čahoun, na něhož i trenér Sundermann pokřikuje "Lange" (německy dlouhý). V bráně se po dlouhé pauze objevil Kouba a na tribuně ho vůbec poprvé v životě sledovala jeho maminka. "Přinesla nám štěstí, teď bude muset chodit pořád," smál se Petr Kouba, jehož překvapilo, stejně jako ostatní hráče i trenéry, kolik přišlo diváků (6243). Sparta totiž zdražila vstupenky, na hlavní tribunu stojí 90 korun. Druhým nejdražším stadiónem jsou Bohemians, ovšem se 45 korunami. 
sport Další prohry Pittsburghu Litevec Kasparaitis z New York Islanders skončil New York - Prohry nejlepšího účastníka letošního ročníku severoamerické NHL Pittsburghu a obhájce loňského prvenství ve Stanleyho poháru New York Rangers byly největšími překvapeními pátečních zápasů severoamerické Národní hokejové ligy. Pittsburgh podlehl týmu Tampa Bay 2:4, Rangers prohráli s Hartfordem 1:2. O první vítězství Tampa Bay při páté návštěvě Pittsburghu se zasloužili Bradley a Savard, kteří dali po dvou brankách, a také gólman Bergeron, který kryl 22 střel. Za 'Tučňáky' skórovali v závěrečné třetině z přesilovek Švéd Sandström a Cullen. Dallas remizoval 3:3 s Vancouverem zásluhou branky Gagnera ve 46. minutě. Za Vancouver skóroval Beránek a jednu asistenci si připsal Šlégr. V San Jose vychytal brankář hostujícího Calgary Kidd druhé utkání své kariéry s nulou. Fleury se trefil dvakrát, jednou mu nahrával Reichel, který přispěl k vítězství i jednou brankou. Pittsburghu se po počáteční úspěšné sérii nedaří a v sobotu prohrál v New Yorku s Islanders 1:3. Jeho jedinou branku dal Švéd Sandström po přihrávce Straky. V Edmontonu rozhodl o vítězství Los Angeles 4:3 Quinn brankou osmnáct sekund před závěrečnou sirénou. Nahrával mu na ni Lang, který už předtím asistoval Tocchetovi a sám se také mezi úspěšné střelce zapsal. V Hartfordu se předvedl ve vynikajícím světle Hašek z hostujícího Buffala, který měl 28 úspěšných zásahů a kapituloval pouze jednou po střele svého krajana Krona. Litevský obránce mužstva New York Islanders Kasparaitis nebude hrát po zbytek letošní sezóny pro zranění kolena. 
sport Ghedina jako znovuzrozený Počasí zrušilo druhé kolo slalomu v Mariboru Whistler Mountain/Maribor - Ital Ghedina vyhrál ve Whistler Mountain v kanadské provincii Britská Kolumbie sjezd Světového poháru lyžařů. Je to druhé vítězství italského závodníka, který před dvěma roky těžce havaroval v automobilu a několik dní ležel v hlubokém bezvědomí, v této disciplíně v letošní sezóně. Další místa obsadili Kjus z Norska a Rakušan Ortlieb. Němka Ertlová zvítězila především díky agresívní jízdě ve druhém kole obřího slalomu SP v Mariboru. Je to její druhé letošní prvenství, v lednu stála na nejvyšším stupni vítězů po superobřím slalomu v Garmisch-Partenkirchenu. Podobně jako v Obersdorfu při letech museli pořadatelé v Mariboru pro nepříznivé počasí zrušit nedělní druhé kolo slalomu. Nevylučují však možnost, že se uskuteční dnes, což by byla ojedinělá událost světového lyžování. První kolo vyhrála Němka Ertlová, vítězka sobotního obřího slalomu. 
sport Bártová nejvýše v Evropě Praha (nov) - V nové atletické disciplíně - skoku o tyči žen - budila v dosavadním průběhu halové sezóny největší pozornost Číňanka Sun Caiyum, která pětkrát zlepšila světový rekord až na metu 4.15 metru. Včera byl světový rekord znovu v ohrožení, ale tentokrát za to mohla skokanka Dukly Praha Daniela Bártová, když se v přetlakové hale na Strahově pokoušela skočit 4.16 m. To se jí sice nepodařilo, i když ve druhém pokusu k tomu neměla daleko, ale předtím vymazala třetím skokem z evropských tabulek výkonem 4.09 Němku Nicole Riegerovou, která loni v Halle skočila o centimetr méně. Ještě před evropským rekordem překonala rovněž třetím pokusem 4.01, což v té chvíli znamenalo centimetrové zlepšení vlastního nejlepšího českého výkonu. "Těch 4.09 bylo s rezervou, kdyby se takový skok podařil při útoku na světový rekord, kdo ví," říkala po závodě tyčkařka, která předtím, než se začala věnovat atletice, byla úspěšnou reprezentantkou ve sportovní gymnastice. Její nová disciplína není ještě zařazena do programu HMS v Barceloně: "Trochu mne to mrzí, ale již od příštího roku bude ženská tyč jako ukázková disciplína v programu vrcholných soutěží, takže snad o moc nepřicházím. Stejně se ještě potřebuju technicky zlepšit, takže jestli přidám pár centimetrů, mohu o úspěchu přemýšlet za rok za dva." Před dvěma týdny závodila Bártová v Karlsruhe se světovou rekordmankou Sun Caiyum. "Je také bývalá gymnastka, i když nebyla tak úspěšná jako já. Gymnastky se v tyči uplatňují proto, že mají zažitou orientaci ve vzduchu. S naší skupinou ostatně chodíme dvakrát týdně do gymnastické tělocvičny," říká svěřenkyně trenéra Boleslava Patera, která se domnívá, že vývoj v ženské tyči půjde rychle dopředu a už za dva roky se bude skákat okolo 4.50 m. Na gymnastiku se jde Daniela Bártová podívat, jen když jsou nějaké závody v Praze: "Loni jsem byla na mistrovství Evropy mužů. Viděla jsem třeba Ščerba, ale nemyslím si, že by on měl být nejlepším gymnastou světa. Jiní umějí víc, ale on má jméno." 
program CO - KDY - KDE Vladimír Suchánek zahajuje dnes v Galerii města Žlutice výstavu Ex libris. Potrvá do 20. března. Křest knihy rockové poezie Petra Váši nazvané Texty, básně, poémes physiques, visuels (vydal Maťa) proběhne zítra (od 19.30 hod.) v žižkovském klubu Na Chmelnici při příležitosti autorova koncertu. Textař Zdeněk Svěrák a skladatel Jaroslav Uhlíř budou v Literární kavárně (Betlémská 14, Praha 1) zítra od 16 hodin podepisovat svůj zpěvník Není nutno... 
caption Skupina somálských ozbrojenců, která se zúčastnila včerejšího incidentu na letišti v Mogadišu 
essay Padesát měsíců stabilního měnového kursu V těchto dnech bychom měli oslavit jedno malé kulaté výročí, které téměř symbolizuje celý náš polistopadový vývoj. Těsně před koncem roku 1990 byla na dnešní úroveň devalvována československá koruna, byl liberalizován zahraniční obchod a byla zavedena tzv. vnitřní směnitelnost koruny. Ve svém celku to představovalo jeden z nejdůležitějších a také nejriskantnějších transformačních manévrů a teprve dnes můžeme s plnou zodpovědností říci, že se tento manévr zdařil. Tímto opatřením jsme chtěli - otevřít čs. ekonomiku světu, a tím definitivně skoncovat s polouzavřeným, poloautarkním systémem, chráněným před světem a postrádajícím všechny výhody, které z konfrontace s kritérii světové ekonomiky plynou; - získat pevnou kotvu, která by lodičku transformující se ekonomiky, plující v rozbouřeném moři držela na jednom místě a která by znemožnila, aby se cenová liberalizace stala počátkem nekontrolovatelného inflačního procesu; - zbavit se všech iluzí o naší vlastní výkonnosti, lákavých snů o marce za tři koruny a uvědomit si naši skutečnou situaci, ze které musíme vycházet; - vytvořit určitý prostor, později nazvaný "transformační polštář", který díky odchylce kursu od tzv. parity kupní síly vývozcům nechával (a v menší míře nechává dodnes) šanci relativně výhodně vyvážet a naopak dovozcům zdražoval dovozy, což bylo nejlepší formou proexportní politiky (stát nemusel rozhodovat, komu pomůže, a pomáhá všem stejně), ale i nejlepší metodou přibrzdění přílivu dováženého zboží. Nebylo to samozřejmě opatření izolované a nemělo by žádný smysl bez důsledné cenové liberalizace a bez velmi opatrné makroekonomické, tedy měnové a rozpočtové, politiky. Kdybychom začali lehkomyslně tisknout peníze jako v některých dalších transformujících se zemích, kdybychom žili s krátkodobě líbivým deficitem státního rozpočtu (a tedy na dluh), pak bychom určitě nemohli slavit dnešní výročí padesáti měsíců naprosté kursové stability. V tomto smyslu jsme dosáhli unikátního rekordu. Žádná jiná transformující se země takovou kursovou stabilitu nemá, žádná země dnes nemá ten měnový kurs, se kterým svou složitou transformační operaci začínala. I takové relativně úspěšné země jako Polsko a Maďarsko procházejí několika, byť mírnými (několikaprocentními) devalvacemi za rok a ty méně úspěšné země již změnily svůj kurs řádově. Kursová stabilita je obrovskou výhodou pro všechny účastníky ekonomického procesu (tedy i pro jednotlivé občany) a my si tuto výhodu chceme podržet i do budoucna. Přesto je zřejmé, že jsme po padesáti měsících jinde než na samotném počátku a že je třeba jít v deregulačních opatřeních dále. Chceme dosáhnout vyššího stupně směnitelnosti české koruny, chceme se touto cestou ještě více otevřít světu se všemi výhodami, ale i riziky, které jsou s tím spojeny, chceme zvýšit míru ekonomické svobody a omezit míru státního intervencionismu. Tento, nepochybně menší a snazší manévr, než byl ten minulý, musíme udělat tak, aby nedošlo k narušení vnitřní (cenové i produkční), ale i vnější (kursové a devizové) stability, aby fixní kurs mohl přetrvat i nadále. Máme k tomu - již výrazně transformovanou ekonomiku - solidní makroekonomickou rovnováhu - dostatečné a stále rostoucí devizové rezervy - a ještě ne zcela "vypuštěné" transformační polštáře. Chtěl bych ubezpečit každého, že se nechceme vystavit mexickému nebezpečí a že bychom se na tento krok vážně nepřipravovali, kdybychom - měli dlouhodobě nevyrovnanou obchodní bilanci, financovanou "horkými" penězi - cítili, že jsou vůči našemu měnovému kursu devalvační tlaky - měli hrozivý deficit státního rozpočtu - necítili dostatečnou domácí (ale i zahraniční) podporu našim transformačním krokům. Věřím, že ani odbory, ani opozice, ani někteří koaliční partneři nebudou právě toto pole považovat za prostor pro politický souboj a budou vycházet z toho, že - minimálně v tomto smyslu - jedeme všichni na stejné lodi. 
news ČSSD možná požádá o zahraniční pomoc Hradec Králové (jop) - Pouze v případě, že by Vrchní soud rozhodl ve sporu mezi ministerstvem financí a ČSSD o Lidový dům v neprospěch této opoziční strany, hodlají sociální demokraté požádat o finanční pomoc spřátelené politické strany v zahraničí. Hovořit o konkrétním partnerovi by ale bylo předčasné. LN to v sobotu sdělil předseda Miloš Zeman na otázku, kdo by se měl podílet na vyřešení zadluženosti ČSSD, jež činí 80 miliónů korun. Přítomný poslanec sněmovny Jozef Wagner k tomu uvedl, že ČSSD se do dluhu dostat nemusela, nebýt bývalého horákovského vedení, které podle něho před volbami 1992 vyčerpalo finanční prostředky na mnoho let dopředu. 
collection Krátce "Squat není protispolečenský" upozorňovali účastníci sobotní demonstrace za dekriminalizaci squaterství a bytovou politiku respektující potřeby mladých lidí. Demonstraci uspořádala skupina squatterů, kteří chtěli v prázdném břevnovském statku Ladronka zřídit "autonomní kulturně-sociální centrum". Správce Ladronky a. s. - Trade Centre Praha požaduje, aby statek do 1. března vyklidili. V případě, že budou vystěhováni, požádají squatteři magistrát o náhradní objekt. Festival Starý zákon v umění začne v září v Praze. Tuto mezinárodní kulturní akci připravuje izraelské velvyslanectví ve spolupráci s dalšími institucemi. V rámci festivalu se středoškoláci a žáci základních škol mohou zúčastnit literární a výtvarné soutěže na téma Starý zákon v umění a Jeruzalém v zrcadle Starého zákona. Vítězové získají mj. týdenní zájezd do Izraele. Cenu za fotografickou publikaci roku udělí poprvé letos v květnu redakce měsíčníku Fotografie-magazín. Bližší informace mohou zájemci získat v redakci časopisu, na adrese Vocelova 1, Praha 2. Nominované tituly budou vystaveny při expozici Interkamera a na veletrhu Pražské Art Forum. Vítězem neobvyklého sportovního klání - soutěže v hodu kohátem čili pařezem - se stal v sobotu ve Strážném u Vrchlabí Antonín Zlámal. Více než 10 kg těžkým pařezem neobvyklého a takřka neuchopitelného tvaru dokázal mrštit do dálky osmi metrů. Akci zpestřil tradiční příjezd patrona nejvyšších českých hor Krakonoše. 
news Pozemek na náměstí Republiky prodala radnice jedinému zájemci Praha - Člen pražského zastupitelstva Martin Bursík (SD) vystoupil v minulých dnech s další kritikou radnice. Uvedl, že město prodalo pozemek na náměstí Republiky společnosti HYPO Reality (realitní společnost Hypo-banky), aniž vypsalo veřejnou obchodní soutěž. Zároveň řekl, že odborná veřejnost neměla možnost vyjádřit se k záměru postavit na parcele právě banku. O prodeji části náměstí Republiky o rozloze 860 plošných metrů realitní společnosti Hypo-banky rozhodlo pražské zastupitelstvo loni koncem března. V té době ještě neplatil zákon o veřejných obchodních soutěžích. Záměr byl však v souladu se zákonným předpisem řádně vyvěšen třicet dní na úřední desce. Podle informací z odboru hospodářské politiky pražského magistrátu se přihlásil jediný zájemce. Radnice mu pozemek prodala za 212.5 miliónu korun. Součástí smlouvy byla podmínka, která investora zavazovala k vypsání architektonické soutěže. Jde pravděpodobně o nejvyšší částku, za niž byla v Praze prodána stavební parcela. Architektonická soutěž na řešení budovy Hypo-banky byla vyhlášena v lednu. O vítězném projektu by měla porota rozhodnout v polovině června. M. Bursík před časem kritizoval také smlouvu města s kanadskou hotelovou společností Four Seasons, která chce stavět na Alšově nábřeží u Karlova mostu. 
news Američané a Číňané dospěli k dohodě Peking - Čína a Spojené státy uzavřely dohodu týkající se ochrany autorských práv a postihování firem produkujících pirátské výrobky. Podrobnosti na straně 6 
description Děti jako dělová koule Sedačky pro nezletilé nejsou u nás povinné, ale přesto potřebné Nejohroženějšími bytostmi v silniční dopravě jsou děti. Ročně jich je při autonehodách v Evropě zraněno 80000, z toho tisíc zemře. Bilance o to smutnější, že mnoho dětí mohlo být ušetřeno bolesti a velký počet nemusel zahynout. Stačilo, aby byly připoutány. Náraz při rychlosti 30 km/h odpovídá pádu z prvního patra a při padesátikilometrové rychlosti z desetimetrové výšky. Vézt malé dítě bez sedačky, případně větší bez připoutání, to je stejné, jako nechat je hrát na balkónu bez zábradlí. V případě nehody dítě stojící či sedící na oblíbeném místě mezi zadními sedadly je jako dělová koule vystřeleno skrz přední sklo před vozidlo. Ve vyspělých evropských zemích je v pravidlech silničního provozu předepsáno, že každé dítě musí být upoutáno některým schváleným zadržovacím zařízením. Ty se liší podle věku dítěte. Pro děti do čtyř let jsou vzhledem k relativně větší váze hlavy a menší odolnosti krku nejvhodnější sedačky zády ke směru jízdy. Pro větší děti jsou zase potřebné speciální podložky. Normální bezpečnostní pás totiž dítě pod 12 - 13 let mnohdy neuchrání. Vzhledem k neukončenému vývoji pánve má pás po nárazu tendenci posunout se vzhůru a po zaříznutí do břicha následují poranění jater, sleziny i střev. Řešením není jen koupě sedačky pro děti a její důsledné užívání. Odborníci upozorňují, že nezbytné je vybrat správný typ. Nejjistější je koupit si výrobcem automobilu doporučený model. Ten bývá totiž vyzkoušen a homologován pro vaše vozidlo. Pro dobrou účinnost ostatních je třeba se řídit doporučením výrobců a pečlivě dodržovat i návod k použití. U nás zatím nejsou speciální sedačky pro dítě předepsány. Záleží tedy na pocitu odpovědnosti k vlastním dětem. Je tu však jeden paradox: pokud si nějaký majitel pro malé dítě opatří ve Skandinávii hojně používanou a doporučovanou sedačku zády ke směru jízdy, která se montuje na místo spolujezdce vpředu, tak poruší naše předpisy. Ty nedovolují jízdu dítěte pod 15 let na předním sedadle. Severští odborníci mají však pro takovéto umístění miminek a batolat řadu důvodů, mezi které patří například bezproblémová komunikace řidiče (většinou matky) s dítětem. Francouzský Renault, který se věnuje této oblasti velice důkladně, řeší kontakt řidiče s malým dítětem na zadním sedadle soustavou zrcadel! Tato automobilka má kompletní paletu sedaček pro děti všech kategorií i váhy. Prvním úkolem je přesvědčit sebe a dát přednost koupi sedačky před různými kosmetickými vylepšeními vozu. Druhým je donutit děti, aby se v autě připoutaly a zůstaly tak po celou dobu jízdy. Nemělo by se také zapomínat, že zatímco u nás je tato věc otázkou dobrovolnosti, v okolních západních státech jsou sedačky pro děti předepsané a tudíž povinné i pro zahraniční návštěvníky. Včetně českých. 
advice bytové otazníky Chtěl bych vyměnit příliš velký byt. Pronajímatel však odmítá dát k výměně souhlas. Důvod přitom odmítá sdělit (snad mu vadí dvě malé děti, které by žily v sousedství jeho bytu). M. K.,Praha Se souhlasem pronajímatelů se mohou nájemci dohodnout o výměně bytu. Ve vaší situaci lze doporučit, abyste s pronajímatelem znovu jednali. Odepře-li pronajímatel bez závažných důvodů souhlas s výměnou bytu, může soud na návrh nájemce rozhodnutím nahradit projev vůle pronajímatele. (kor) 
news Československo se rozhodlo nečerpat od Mezinárodního měnového fondu zbylou část pohotovostního úvěru (standby arrangement) pro letošní rok. Oznámil to tiskový odbor Státní banky československé. Oficiálním důvodem je příznivý vývoj platební bilance a růst devizových rezerv. 
invitation tipy Dnes Režie Andrej Tarkovskij - premiéru švédského dokumentárního filmu, jehož autor, střihač M. Leszcylowski, byl rovněž pověřen dokončením posledního hraného snímku legendárního ruského režiséra (Oběť, 1986), uvádí Filmový klub ČTV dnes ve 22.05 hodin. Les Grandes Orgues de Notre-Dame de Chartres - nahrávka Supraphonu představuje část francouzské varhanní tvorby. Díla C. Balbastra, L. Boelmanna, C. Francka, L. Vierna a O. Messiaena hraje na varhany pařížské katedrály Notre-Dame Věra Heřmanová. Vídeňská škola fantazijního realismu - Pod tímto názvem se představují v pražském Karolinu rakouští malíři, kteří jsou ve svém žánru přinejmenším zajímavými osobnostmi. Výstava trvá do 4. listopadu. 
news Spor uvnitř ODS o privatizaci Poslanec Federálního shromáždění Jiří Jílek (ODS) z Karlových Varů chce svůj poslanecký klub tlačit k odvolání náměstka českého ministra pro privatizaci Michala Soukupa (ODS), který byl do loňského ledna předsedou karlovarské privatizační komise. Podle materiálů, které se poslanci Jílkovi dostaly do rukou, má náměstek Soukup hrát jednu z klíčových rolí v privatizačních aférách v Karlových Varech. Podobnou roli v těchto případech má mít i několik členů karlovarského Rotary Clubu - nadnárodní výběrové organizace, která nyní funguje ve 172 zemích světa, a jejímž členem je také Michal Soukup. 
sport Pořadatelé hráli na dvě strany JEŠTĚ O DIVOKÝCH KARTÁCH TENISTEK V KARLOVÝCH VARECH Karlovarský turnaj tenistek, dotovaný částkou 75000 dolarů, se v minulém týdnu vydařil. Organizátorům z Gejzírparku se dvě nejvýše nasazené hráčky Suková (13. na žebříčku WTA) s Wiesnerovou (22.) odměnily kvalitními výkony a ve finále předvedly tenis špičkové úrovně. V kuloárech se však znovu mluvilo o sporu kolem dvou divokých karet, které nakonec připadly právě Sukové a Wiesnerové, přestože jednu měla od Čs. tenisového svazu slíbenu Jana Pospíšilová za vítězství v letošním halovém mistrovství ČSFR. Ředitel turnaje František Fišer z karlovarského Gejzírparku: "Uznávám, že hlavní díl viny je na nás, protože v nadšení pro turnaj jsme oběma smluvním stranám - hlavní sponzorské firmě TGT Marketing i tenisovému svazu - podepsali jejich požadavky. S předsedou svazu dr. Lendlem jsme se však ústně dohodli, že pokud sponzor sežene kvalitní hráčky, tak svaz od svého požadavku divokých karet ustoupí... Když to pak s šancí Pospíšilové na divokou kartu vypadalo bledě, telefonicky jsem hráčce navrhl odstupné, pokud se karty zřekne. Ale ona trvala na svém, že start v hlavní soutěži jí prý žádné hmotné statky nenahradí." Jak známo, Pospíšilová nakonec ve dvouhře vypadla v 1. kole kvalifikace. Jak situaci viděl Jiří Javorský mladší, představitel TGT: "Kdo investuje, a nese tak riziko podnikání, ten by měl mít právo rozhodovat, tak to funguje na celém světě. První chybou bylo, že tenisový svaz vůbec divokou kartu někomu sliboval, aniž ji vlastnil. Druhou, že Gejzírpark uzavřel se svazem nesmyslnou smlouvu, která byla v rozporu s tím, na čem se dohodl s námi." Nelze se proto divit, že když svaz na kartě pro Pospíšilovou trval, postavil si hlavní sponzor hlavu a hodlal všechny své závazky vůči pořadatelům vypovědět. Jenže to by bylo po turnaji. Proto nakonec svaz ústy svého předsedy dr. Lendla od svého původního požadavku ustoupil. Firma TGT Marketing dotovala turnaj 700000 marek, což je přibližně půl miliónu dolarů. Na prémiích hráčkám však bylo vyplaceno pouze 75000 dolarů. Jiří Javorský: "Zbytek do toho půl miliónu jsou celkové náklady na uspořádání takového turnaje. Spadá sem odpovídající vybavení celého tenisového areálu, zajištění VIP servisu, hotely, letenky, auta, telefony, platy lidí, kteří to všechno zajišťují. Suková ani Wiesnerová od nás nic navíc nedostaly, to je záležitost jejich americké manažerské firmy Advantage International, přes niž jsme obě tenistky zajistili. Příští rok mám v úmyslu sem přivést Martinu Navrátilovou." 
other Kadlec s Hapalem v nelítostném souboji v bundeslize. Ve středu v Košicích bude jen Hapal. 
sport Bartoš druhý v autokrosové Evropě V italské Maggioře, v posledním závodě ME, se od našich jezdců štěstí odvrátilo. V semifinále Bartoš vedl, ale konec nadějím udělala převodovka, potíže měl i Hošek a Havel. Ve finále startovali z poslední řady a stihli už jen 6. a 7. místo. Přesto Bartoš a Hošek obsadili druhé a třetí místo v konečné klasifikaci ME. Výsledky v Maggioře: 1. Rammel (Angl.), 2. Vincendan (Fr.), 3. Dubourg (Fr. - všichni Porsche), 4. Behr (Něm. - Audi), 5. Hakvoort (Niz. - Lancia), 6. Hošek (ČSFR - Tatra), 7. Havel (ČSFR - Porsche). Konečné pořadí ME: 1. Dubourg 84, 2. Bartoš 70, 3. Hošek 65, 4. Vincendan 59, 5. Havel 56, 6. Hakvoort 44. 
other Zatímco poslanci federálního parlamentu jednají o státoprávních otázkách, mj. o zákonu upravujícím způsoby zániku federace, budova nejvyššího zákonodárného sboru doznává nejedno zlepšení. Otázkou je, komu takto zmodernizované sídlo FS bude po zániku federace sloužit. 
news Konkurs krasavic Liberec (ouš) - Budoucí fotomodelky, herečky ve videoklipech, zástupkyně cestovní kanceláře v Řecku a Španělsku, manažerku WIP pro jednání se špičkovými klienty, personál do hotelů a kasin na námořních lodích a au-pair do zahraničních rodin vybíraly včera v Liberci firmy Czechoslowak Models a Marine Travel. Přes šedesát dívek, které přišly zkusit štěstí, přitahovala práce fotomodelek a hereček ve videoklipech. Dvanáct nejkrásnějších se zároveň probojovalo do říjnového finále třetího ročníku Miss Marine. "V současné době pracuje v zahraničí jako au-pair padesát našich dívek," řekl nám Evžen Škňouřil, majitel firmy MT. "Z Velké Británie dostáváme požadavky téměř každý den, velký zájem je i ve Španělsku. Teď sháníme dívky do rodin na Mallorcu." 
news Kabelová televize bez OK 3 Jihlava (bod) - Během čtyř až pěti let by Jihlavané včetně obyvatel okrajových částí měli mít možnost přijímat kabelovou televizi. Několik prvních domů bude připojeno nejpozději do konce ledna příštího roku. Síť vybuduje a bude provozovat Kabelová televize Jihlava, kterou utvořily společnosti Elektronika Tvs Příbram a Philips Komunikační systémy Praha. Podle zástupců těchto firem, které vyhrály výběrové řízení, má určité zpoždění v Jihlavě výhodu v tom, že se město vyhne potížím plynoucím z používání nepovolených a nekvalitních systémů. Bohužel současné podmínky neumožní připojit kanál OK 3. 
other Léků a zdravotnického materiálu je v Somálsku stále katastrofální nedostatek. Otec se synem čekají na příjezd konvoje s potravinami do osady Baidoha. 
description Přesný čas pro Mitterranda DE GAULLE ODCHÁZEL PORAŽEN ... "Můj otec by hlasoval: Ne. Vždy byl zastáncem Evropy samostatných zemí a byl proti nebezpečné utopii Spojených států evropských." Slova admirála Philippa de Gaulla, syna největšího z francouzských politiků tohoto století. A syna jedné z největších osobností francouzské historie vůbec. Politický život generála de Gaulla byl plný zápletek a statečných činů, ovšem konec se odehrál velmi prostě. Jako prezident předložil národu v roce 1969 návrh na nové správní uspořádání a současně prohlásil, že odstoupí, když s ním Francouzi nebudou souhlasit. Stalo se - referendum řeklo "ne", de Gaulle odejel na své venkovské sídlo a podal demisi. Před nedělním referendem ve Francii o maastrichtských dohodách byla situace poněkud jiná. Francois Mitterrand, který nastoupil do svého úřadu roku 1981 (jako šéf Socialistické strany, ovšem volený v přímých volbách), nespojil svoji osobu s riskantním výsledkem. Podle vlastních slov by neodstoupil v případě, kdyby Francie řekla "ne" na dohody z Maastrichtu. Přestože jeho současný zdravotní stav, operace prostaty a nález rakovinného nádoru, by demisi dostatečně zdůvodnil. Mitterrand nyní završil své dílo - podařilo se mu, byť jen o pár hlasů, vztyčit "glajchu" na stavbě společného evropského domu. Může být spokojen, protože životní úkol, který si předsevzal, byl splněn. Teď by mohl s klidem odejít jako vítěz. Na rozdíl od de Gaulla, jenž po mnoha vyhraných bitvách odcházel poražen. Je otázkou, zda to Mitterrand udělá. Ač nemocen, motivace zůstat v čele Francie v něm může převážit. Jeden z jeho životopisců charakterizoval Mitterrandovo chování v politice takto: "Je to mlsná kočka, která čeká..." Svého už dosáhl a de Gaulle by mu zřejmě poradil, že teď je k odchodu ta nejvhodnější doba. 
news Prezident Bush o nynější roli OSN PODPORA MYŠLENKY MÍROVÝCH SIL RYCHLÉHO ZÁSAHU New York - Spojené státy požádají o zvláštní zasedání Rady bezpečnosti OSN, které by se zabývalo posílením schopnosti Organizace spojených národů předcházet vojenským konfliktům, omezit je a řešit. Oznámil to včera v New Yorku americký prezident George Bush v den zahájení všeobecné rozpravy na 47. zasedání Valného shromáždění OSN. Prezident USA kromě toho vyzval Radu, aby poskytla bezpečnostní záruky všem členským zemím, které nemají jaderné zbraně. George Bush podpořil návrh generálního tajemníka OSN Butruse Butruse-Ghálího, aby členské země udržovaly stálé, zvlášť připravené síly schopné velmi rychle zasáhnout na pokyn Rady bezpečnosti kdekoli na světě. V té souvislosti nabídl americký prezident pomoc USA k výcviku sil OSN a vyzval ostatní státy, aby se k tomuto úsilí přidaly. Podle G. Bushe stojí světové společenství a OSN nyní před třemi naléhavými úkoly: udržet dnešní mír a zabránit zítřejším válkám, zabránit šíření zbraní hromadného ničení a zajistit blahobyt pro všechny na základě zásad volného trhu a ochrany životního prostředí. 
news Po čtyřech letech váhání se začalo ve Starém Bohumíně se stavbou bezbariérového obytného domu. Stavební firma však prý pracuje nad rámec stavebního povolení. Už se sesunula stěna vedlejší budovy. O bariérách kolem bezbariérového domu píšeme v dnešní příloze PLUS pro severní Moravu a Slezsko. 
description Nesmrtelný typ Tatra 613 AUTOMOBILKA V PŘÍBOŘE OBNOVÍ PRODUKCI ZAČÁTKEM ROKU 1993 Výroba osobních automobilů Tatra 613 má být obnovena od 1. ledna 1993. Ředitel odštěpného závodu Tatra Příbor Zdeněk Kalinec předpokládá, že v příštím roce bude vyrobeno asi tři sta vozů. "Vyrábět je budeme tak dlouho, dokud se budou prodávat," řekl ředitel Kalinec. Letos automobilka vyrobila 147 osobních vozů. Prodala jich 157 (rozdíl tvoří zásoby z minulého roku). Tuzemského zákazníka našlo 146 aut, vyvezeno jich bylo jedenáct. Základní model (verze Tatra 613-4) stál 575000 korun. Orgány státní správy tvořily letos asi 35 procent zájemců o pětimetrové vozy Tatra 613. Podniková sféra se na odbytu tatrovek podílela z 28 procent. Novým jevem je zájem soukromých podnikatelů. Ti odebrali přibližně dvacet procent prodaných vozů. Na vývoz připadlo sedmnáct procent. Přestože technické řešení luxusní Tatry 613 (vzduchem chlazený vidlicový osmiválec umístěný nad zadní poháněnou nápravou) je dnes raritou a tvary karosérie pocházejí z počátku sedmdesátých let, v období, kdy prudce poklesl zájem na domácím trhu, dokázala továrna podstatnou část výroby exportovat. V roce 1991 bylo vyvezeno 273 vozů (76 procent výroby), v roce 1990 činil export 329 aut (55 procent vyrobeného množství), v roce 1989 bylo vyvezeno 38 aut ( 8.1 procenta produkce). V roce 1988 přitom činil prodej do zahraničí jen 3.7 procenta a o rok dříve dokonce pouze 1.1 procenta. Převážná většina vývozu směřuje na území bývalého Sovětského svazu. Šestsettřináctky však v posledních letech našly kupce také v Maďarsku, Polsku, Korejské lidově demokratické republice, Saudské Arábii, Maroku, Jihoafrické republice, Francii, Švýcarsku a Německu. "Snažíme se vyvážet co nejvíc," prohlásil ředitel Kalinec. "Pro příští rok však vůz musí být znovu homologován. V současném provedení bychom nesplňovali nové ekologické požadavky, ale to už máme plně vyřešeno. Od 1. ledna budeme vyrábět motor s vícebodovým vstřikem a katalyzátorem. Bude splňovat dokonce i americké předpisy." Jednání o spolupráci se zahraničními partnery pokračují. Podle ředitele Kalince se však Tatra zavázala, že o jejich průběhu zatím nebude informovat. 
collection tipy Dnes Ruby - Americké filmové drama režiséra Johna Mackenzieho, po Stoneově paradokumentární rekonstrukci jménem JFK další fikci o možném pozadí atentátu na J. F. Kennedyho, uvádí od včerejška pražské kino Kotva. Klaus Maria Brandauer - Populární rakouský herec, u nás známý zejména z filmů Mefisto, Plukovník Redl a Vzpomínky na Afriku, vystoupí v neděli od 11.00 hod v pražském Studiu Labyrint se čtením z díla Friedricha Torberga. Deset minut s... - V zítřejším pokračování komediálně laděného politického cyklu ( 21.45 na F1) plní Jiří Lábus, podle vlastních slov, nejtěžší úkol své herecké kariéry: dabuje legendární projev Miloše Jakeše z Červeného Hrádku. 
news Podzemní garáže zaplatí investoři Praha - Prostředky na výstavbu 18 podzemních garáží v Praze by měly být získány díky opatření, které včera přijala rada Zastupitelstva hlavního města Prahy. Každý investor, který bude chtít získat stavební povolení pro výstavbu v centru Prahy, bude muset napříště poskytnout městu peněžitý dar za každé parkovací stání, které jeho stavba podle příslušné normy vyvolá. Jak dále řekl, v závislosti na tom, ve které ze tří zón budou investoři stavět, bude odstupňována výše daru, a to na 200000, 150000 a 100000 korun. Nejvyšší taxa je přitom určena pro pražskou památkovou rezervaci. Opatření bude platit pouze pro ty, kteří nemohou vybudovat podzemní garáže na své parcele. Po uvedení podzemních garáží do provozu bude město garantovat investorům parkovací místa pro klienty navštěvující jimi vybudované objekty. Rada dále včera rozhodla uvolnit až 73 miliónů korun na rekonstrukci zanedbaných inženýrských sítí, aby mohly být předány jejich správcům. Kárné opatření - snížení osobního ohodnocení pro ředitele Technické správy komunikací, který tak bude po tři měsíce dostávat nižší plat, bylo rovněž včera schváleno radou. Ředitel nesplnil nařízení rady, aby vytvořil lepší podmínky pro taxikáře tím, že do 1. července zvýší počet odstavných míst pro vozy taxi. 
news Španělsku hrozí recese VLÁDA BUDE MUSET VÍCE ŠETŘIT Při návrhu rozpočtu musí vláda Felipe Gonzalese vycházet z toho, že hospodářský růst nepřekročí 0.7 procenta a v zemi přibude půl miliónu nezaměstnaných. Uvedl to včerejší německý deník Handelsblatt. Ještě na jaře předpokládal ministr hospodářství Solchaga zvýšení hrubého domácího produktu o 37.3 procenta. Investice se měly zvýšit o více než 5 procent, ale ve skutečnosti vykazují pokles o 1.2 procenta. Místo předpokládaných 50000 nových pracovních příležitostí se počet nezaměstnaných přiblížil k třímiliónové hranici, což odpovídá 19.3 procenta pracovních sil. Předpoklad téměř osmiprocentního růstu exportu se mění v pouhá 4.7 procenta a značně klesl i import. Před nyní ohlášenou devalvací pesety předpokládá návrh rozpočtu inflaci 5.2 procenta místo dosud očekávaných 4.6 procenta. Vládě se nepodaří splnit plán na snížení nového zadlužení a dluhová služba má stoupnout o 21.6 procenta a dosáhnout 2350 miliard peset (34 mld. DM). Projevují se také důsledky výdajů na prestižní akce jako olympijské hry a Světová výstava. V novém rozpočtu mají vzrůst výdaje na investice do infrastruktury. Zato ministři průmyslu, obrany a zejména veřejné správy budou muset vystačit s podstatně sníženými částkami. 
sport Maradona trénoval Argentinský fotbalista Diego Maradona se ve svém novém klubu FC Sevilla podrobil lékařským testům a poté s mužstvem absolvoval první trénink. Klubový lékař potvrdil, že Maradona je v perfektním zdravotním stavu a připraven nastoupit v pondělí k přátelskému zápasu proti Bayernu Mnichov. Do té doby by měla být podepsána i smlouva na jeden rok s opcí pro další sezónu. Oficiální částka, kterou Maradona od klubu dostane, nebyla oznámena, ale španělský tisk píše o třech miliónech dolarů ročně. Zájem o vstupenky v Seville se v posledním týdnu zvýšil sedminásobně. 
sport Čtyři góly rozpaky nezakryly I OUTSIDER KVALIFIKAČNÍ SKUPINY ODHALIL NAŠE TRADIČNÍ SLABINY Českoslovenští fotbaloví reprezentanti za sebou mají druhé vystoupení v kvalifikaci o účast na MS 1994 v USA. Máčalův tým sice v Košicích nad Faerskými ostrovy zvítězil, ale jediné, co může naše příznivce těšit, jsou první body, které si čs. hráči ve 4. skupině na své konto připsali. Odmyslíme-li si totiž závěrečných deset minut středečního duelu - a příznivci se touto šťastnou koncovkou jistě oklamat nedají - pak z našeho tristního herního projevu zbývají oči pro pláč. Po většinu zápasu čs. hráči nedokázali vymyslet nic mimořádného, žádnou chytrou akci, která by vedla k rychlému vyšachování soupeře. Na kopačkách našich reprezentantů zůstávají až příliš zřetelné tradiční slabiny, stopy po fotbalu let minulých: zdlouhavé rozehrávání, vodění míče přehuštěným středem, neschopnost překvapivého přenesení hry. Kolmé míče - Novotného dlouhý pas do gólové šance Kukovi byl výjimkou - jsme z naší strany postrádali. Zato zbytečného otálení s včasnou přihrávkou, tvrdošíjné snahy probít se středem místo po křídlech, neefektivního alibistického rozehrávání do šířky a dozadu, toho všeho jsme měli nevyčerpatelné zásoby. Chyběla rychlost a výbušnost, o vtipném a překvapivém tahu ani nemluvě. Územní převaha bez nápadu připomínala bušení hluchého do vrat. Hodně se po zápase hovořilo o tom, jak těžko se hraje proti superzhuštěné obraně, s jakou se faerští fotbalisté představili. Stěžovali si na to především hráči, kteří zároveň mluvili o smůle při neproměnění mnoha vyložených šancí. Stojí za připomenutí, že čím je ofenzíva kvalitnější, tím spíš se proti destruktivnímu způsobu hry prosadí. A je nasnadě, že ve srovnání s Rumunskem a Walesem (Faerským ostrovům nastřílely 7, resp. 6 gólů) jsme se prosazovali mnohem hůř. A pokud bude o postupových místech rozhodovat skóre (což není vyloučené), pak možná příští podzim budeme muset konstatovat, že naši největší soupeři jsou v moderním útočném pojetí fotbalu dál. Středeční složení našeho mužstva napovídá, že trenéři se zřejmě rozhodli využívat ve větší míře nejlepších hráčů domácí soutěže. Budiž, tihle borci, mezi něž lze počítat Glonka, Suchopárka, Novotného, Mistra, Němce, Kuku, Dubovského, Látala a další, mají v reprezentačním dresu větší motivaci, na rozdíl od lesk ztrácejících "Italů" z kádru před dvěma či třemi lety. Mnozí naši krajánci už jsou dnes nahraditelní z domácích zdrojů. Mužstvu jen prospěje, když z legionářů se v něm někdo objeví jen tu a tam, podle momentální potřeby a povahy soupeře (např. Moravčík či Skuhravý). Složení týmu by se však už nemělo zápas od zápasu měnit v takové míře jako dosud. Ohlédnutí za středečním vítězstvím nad Faerskými ostrovy nelze zakončit jinak než varovným připomenutím, že první bodový počinek jsme udělali se soupeřem z nejslabších a že dva z našich nejvážnějších soupeřů si už s tímto outsiderem poradili mnohem lépe. 
news poznámka DOPORUČUJÍ EMIGRACI Podivné hlasy znějí v těchto dnech na Slovensku. Nedávno prohlásil v deníku Národná obroda čerstvě jmenovaný slovenský ministr školství Matúš Kučera, že ten, komu se na Slovensku nelíbí, může sbalit kufry a odejít budovat nové pořádky jinam. Včera ministrova slova podpořil i místopředseda SNR a předseda SNS Jozef Prokeš, když novinářům řekl, že SNS jako demokratická strana nebude nikoho nutit, aby žil ve Slovenské republice, naopak, každý má podle jeho slov "právo emigrovat". Ke "cti" těmto demokratům slouží, že zatím mluví o právu. Jistě je to lepší, než kdyby nutili občany snášet dobrodiní jejich vlády násilím. Přesto si nemyslím, že by měli těmito slovy plýtvat. Jednoho dne by se totiž mohli probudit a zjistit, že každý, kdo něco doopravdy uměl, sbalil kufry a odešel. 
collection krátce Svátek má Zlata NĚMECKO NEBUDE podle předsedy KDH Jána Čarnogurského souhlasit s uzavřením asociační dohody mezi Evropským společenstvím a Slovenskem, dokud Slovensko nedoplní ústavu SR o další ustanovení na ochranu menšin. 
news Nadace proti AIDS Praha (iků) -"Zaměřujeme se hlavně na zdravé. Nejúčinnější obranou proti AIDS je prevence, u nás je bohužel ještě mnoho lidí naprosto nevědomých," řekla nám včera MUDr. Dagmar Dvořáková, ředitelka Hygienické stanice Středočeského kraje. Společně s Jiřím Suchým, ředitelem Divadla Semafor, podepsala v minulých dnech zakládající listinu nadace Společně proti AIDS. Hlavním posláním této nevládní a u nás ojedinělé organizace je osvěta v nejširším slova smyslu. První sérii výstav, odborných seminářů a pořadů připravuje na přelom listopadu a prosince v souvislosti se světovým Dnem boje proti AIDS. 
caption NA PŘEDVOLEBNÍM MÍTINKU Fronty národní spásy v Bukurešti vystoupili bývalý rumunský premiér Petre Roman (v popředí vlevo) a prezidentský kandidát FNS Caius Traian Dragomir (vlevo) 
news Konference podunajských zemí PŘÍTOMNI PREMIÉŘI KLAUS A MEČIAR Norimberk - Za účasti šéfů států a představitelů regionů ležících podél Dunaje začala včera v Norimberku třetí konference Pracovního společenství podunajských zemí. Konference se mimo jiné účastní český ministerský předseda V. Klaus a slovenský premiér V. Mečiar. Konference se koná u příležitosti pátečního zahájení provozu průplavu Dunaj-Mohan, připomněl bavorský premiér Max Streibl, který delegace přivítal v Norimberku. Jedním z hlavních témat byla diskuse o říční dopravě, ekologických problémech a cestovním ruchu. Podle Streibla se vzhledem k mírotvornému charakteru společenství hovořilo také o tom, jaký postoj zaujme vůči jednomu ze svých členů - Srbsku. 
comment Střemhlavý let rublu komentář Střemhlavý let rublu Když byl v roce 1990 na pracovní návštěvě Sovětského svazu tehdejší federální ministr financí Klaus, snažil se přesvědčit svého kolegu Pavlova, aby se změnil kurs mezi rublem a korunou. Tehdy bylo za rubl deset korun a naše strana žádala pět korun za rubl. Pavlov se údajně tomuto požadavku jen zasmál, my jsme proto jednostranně v rámci možností daných tehdejšími dohodami přešli na kurs 8:1. A za pár měsíců už přestal přímý kurs mezi korunou a rublem existovat - počítá se přes dolar. Pavlov se pak stal předsedou vlády, což se Klausovi přihodilo nakonec také. Ovšem Pavlov nyní sedí ve vězení jako jeden z organizátorů srpnového puče... A rubl? Zatímco v minulých týdnech se dal kurs ruského rublu vůči dolaru charakterizovat jako volný pád, nyní jde už o střemhlavý let. Začátkem léta se dolar prodával v Moskvě i na většině dalších míst bývalého SSSR zhruba za sto rublů, včera to bylo 248 a na petrohradské burze dokonce 302 rubly. Vzhledem k tomu, že ještě minulý týden se dolar směňoval za 200 rublů, znamená to, že se během pár dnů ruská měna znehodnotila prakticky o čtvrtinu. Rublem se stále platí ve čtrnácti z patnácti bývalých sovětských republik; jedině Estonsko zatím zvládlo skutečnou měnovou reformu. Pro nás je to velmi zajímavé - původní poměr deset k jedné se tento týden otočil na jedna k deseti. Soudě podle informací o vývoji ruské ekonomiky, překročením magické hranice střemhlavý let rublu ještě neskončil. A je otázkou, zda se tato měna vůbec může zachránit. Bez radikálního řezu to zřejmě nepůjde. 
collection Čechy U stránek, které dáváte do desek, nechte označení, co je to za vydání Porovnání českých a zahraničních potravin Čím se řídíte při nákupu potravin? Zákazníci dávají přednost tuzemským potravinám před zahraničními 
caption Strážníci včera kontrolovali řidiče taxislužby 
other Kolik za 100 Sk Platnost 9. 7. 1993 Banka Nákup Prodej Agrobanka 95.00 100.00 Česká spořitelna 87.00 92.00 ČSOB 96.00 100.00 Investiční banka 90.00 95.00 Komerční banka 83.00 87.00 
other Nejnižší a nejvyšší ceny RMS v druhém kole obchodování Název firmy Cena min. Cena max. TESLA Sezam 40 60 ČSAD Karviná 54 80 Ortas 58 86 TESLA Hradec Králové 61 91 TESLA Vacuum Components 61 91 Glass TV Components 62 94 Trizon 66 100 Energoaqua 69 103 ČSAD Opava 71 106 ČSAD Vsetín 72 120 Okr.staveb.podnik Karviná 74 110 Tenas 74 123 Agroslužby Kaplice 76 126 Agrotonz 78 130 ČSAD Český Těšín 78 116 Hotel Palace 15892 26487 Inspekta 7160 11933 Hotel Esplanade Praha 7680 11520 IH Golf Mariánské Lázně 6168 10279 Jihočeská keramika Bechyně 5870 9783 Grandhotel Pupp 6018 9028 Jizerské sklo 5320 8867 Česká pojišťovna 5760 8640 Hotel Jalta Praha 5148 8580 Čechofracht 4435 7392 ART centrum 4394 7324 VPÚ - DECO Praha 4275 7125 Stavebně technický ústav 3490 6481 CS Trading 3711 6184 Metalimex 3616 6027 
invitation Šemíkův rozpačitý návrat Olda alias Šemík vstoupil na Vyšehrad z vrtulníku Praha (md, spa) - V transformované podobě kozla Oldy se vrátil na pražský Vyšehrad bájeslovný oř Šemík. Spoluzahájil tak výstavu soudobého moderního umění, která potrvá do 31. srpna. Svá díla představí prostřednictvím Nového sdružení pražských malířů pět desítek výtvarníků a sochařů na téměř čtyřiceti místech vyšehradského areálu. Duchovní otec celé akce, básník a literát Eugen Brikcius, se středečního večera (v přímém televizním přenosu) zároveň pokusil vzkřísit fenomén jménem happening - bohužel s výsledkem mírně rozpačitým. Nejen proto, že pršelo a sešlo se odhadem dvě stě lidí: název akce - Chrasten - znamená staročesky Vyšehrad, její podoba paradoxně připomínala nostalgické a marné vyvolávání atmosféry spojené s historií mnohem bližší, a přesto dnes už anachronické. 
news Československé aerolinie začaly na letištích vybírat od cestujících poplatky za odbavení Mošnov (mý) - Československé aerolinie vybírají od 1. července letištní poplatky za odbavení cestujících na letištích v České republice. Cestující při vnitrostátních letech, které dnes aerolinie provozují pouze mezi Ostravou a Prahou, zaplatí k ceně letenky navíc 64 korun. Při leteckých cestách do zahraničí je poplatek na letišti v Praze stanoven na 190 korun, na ostatních letištích 180 korun. Aerolinie toto zdražení zdůvodňují zvýšením poplatků, které musejí odvádět České správě letišť. Podle informací z výpravny mošnovského letiště zvedla Česká správa letišť poplatky za služby pro letecké společnosti od 1. července u vnitrostátních linek z 56 korun na 64, u mezinárodních ze 151 na 176 korun. Od zahraničních leteckých společností se za tyto služby vybírá šest dolarů na osobu. Letecká společnost AIR Vítkovice, která stejně jako ČSA pravidelně létá z Mošnova, poplatky za odbavení nezavedla. Základní cena letenky mezi Ostravou a Prahou je u ČSA 1366 korun včetně daně a letištního poplatku, stejný let s AIR Vítkovice stojí 1176 korun. 
news Bývalý ředitel zpravodajské služby žaluje mluvčího ministerstva vnitra Praha (ina) - Bývalý náměstek ředitele Federální informační služby Jaroslav Bašta podal žalobu na ochranu osobnosti na Bezpečnostní informační službu jako nástupce někdejší Federální informační služby a na mluvčího ministerstva vnitra Jana Šuberta. Šubert ještě jako redaktor Lidových novin publikoval v prosinci loňského roku článek, v němž citoval z usnesení vojenského obvodového prokurátora, který zahájil trestní stíhání Jaroslava Bašty. Jaroslav Bašta se měl podle vojenského prokurátora jako předseda tehdejší nezávislé komise při federálním ministerstvu vnitra pro ověřování lustračních osvědčení dopustit trestného činu zneužívání pravomoci veřejného činitele. Spolu s ním stíhal vojenský prokurátor pro napomáhání k tomuto trestnému činu i pracovníka Federální bezpečnostní informační služby F. T. Šubert ve svém článku mj. citoval odůvodnění trestního stíhání, podle něhož F. T. po dohodě se svým tehdejším nadřízeným Jaroslavem Baštou zavedl v roce 1990 agenturní svazek s krycím názvem Antonín. Tento svazek však nebyl v rozporu s platnými předpisy registrován. Tím podle vojenské prokuratury oba umožnili nekontrolovatelnou manipulaci se zvláštními prostředky, protože na neevidovaný svazek bylo údajně od ledna do července 1991 vyplaceno více než 50000 korun. Výplaty měl podle prokurátora navrhovat F. T. a Bašta je schvaloval, aniž by k tomu měl oprávnění. Vojenská obvodová prokuratura v Českých Budějovicích trestní stíhání Jaroslava Bašty zastavila. Dnes bude tento spor projednávat Městský soud v Praze. 
sport Naši se na Bohemii spíš hlídají Nový Bor - Německý cyklista Heiko Latocha samostatným únikem v posledních 40 km rozhodl o svém vítězství ve třetí etapě závodu Bohemia. V celkové klasifikaci se na vedoucí příčce udržel další Němec Jan Ullrich. Ještědská etapa, měřící 162 km, slibovala svým profilem zajímavý souboj. Ani čtyři horské prémie toho však mnoho nepřinesly, aktivitou hýřili jen zahraniční jezdci, zatímco domácí závodníci se spíše hlídali. Na 16. km odjela šestice Ulsar, De Louw, Hiemstra, Konečný, Fiala a Sádlo. Tito jezdci si také mezi sebou rozdělili body na úvodních vrchařských prémiích a jedné rychlostní. Postupně se na uprchlíky dotáhli Sedláček, Pintarič a Krč a jako poslední Pekárek. Ve stoupání na Ještěd zůstal vpředu osamocený Krč, ale i on se záhy zařadil do pelotonu. Klidné tempo se nelíbilo Latochovi, který nastoupil kolem 125. km a rychle získal minutový náskok. Pronásledovatelé zrychlili až v závěrečných deseti kilometrech a to už bylo pozdě. Výsledky: 3. etapa - ještědská - 162 km: 1. 
other Nováček postoupil do čtvrtfinále Gstaad - osmifinále: Muster - Gilbert (Fr.) Další zápasy přerušil déšť. 
sport Křehké lodě stále víc polepené KAJAKÁŘ HILGERT O VLÁSEK UNIKL DISKVALIFIKACI Mezzana - Luboši Hilgertovi, českému kajakáři, se zastavil dech, když mu v cíli první jízdy kvalifikace na mistrovství světa ve vodním slalomu zvážili loď. Měla o 60 gramů méně, než je nejnižší přípustná hmotnost kajaků - 9 kg. To mohlo znamenat diskvalifikaci. Při trojnásobném kontrolním měření ukazovala váha dvakrát o čtyřicet a jednou o dvacet gramů méně. Odborné znalosti tu uplatnil předseda Českého svazu Jaroslav Pollert. "Pánové," prohlásil, "ta váha musí mít zcela fixovanou podlahu, aby byla dokonale znivelizována. A jak tak koukám..." Hilgertovi to prošlo. "Když byla loď suchá, vážila 8970 kg, a když byla mokrá, 9110 kg," řekl Hilgert. "Já jsem počítal, že mi do ní při jízdě trochu nateče." To se nestalo. Hilgert chtěl pro další závod dovážit kajak olověným plechem, ale ten nebyl k mání. Dostal od pořadatelů mosazné válečky o hmotnosti 200 až 400 gramů. "Upevním je do pěnových držáků na dně lodi," prohlásil. Křehké skořápky pro vodní slalom, s velkou mírou točivosti na vlnách, nevydrží dlouho. "Dobré lodě se dnes stavějí tak, že jsou hodně tvrdé, ale tím méně vydrží při nárazech na kameny. Moje nová loď praskala, i když jsem ji měl jen tři dny. A tak jedu na staré," říká olympijský vítěz Lukáš Pollert. "Já si ostatně nejsem schopen udělat stejné sezení do dvou lodí. A když si na jednu loď zvyknu, nerad ji měním." Pollertova kanoe je polepena pryskyřicí, má četné rány i boule. Ale nenese žádnou firmu sponzora. S firmou Real se Pollert nedohodl, a tak nálepku odstranil. "Slíbili mi peníze, auto, ale nic jsem nedostal," říká Pollert. V současné době je už povolena jakákoli reklama. Je zakázáno propagovat pouze cigarety. Někteří zahraniční závodníci toho bohatě využívají, jejich barevné lesklé lodě jsou polepeny od špičky na záď. Zvláštní výjimkou v tomto veletrhu firem je Hilgertův kajak. Nese logo HIKO. "To je moje a bráchova firma, vyrábíme všechno pro vodní sporty," říká Hilgert. Je pravděpodobně jediným závodníkem, který na své lodi propaguje svou firmu. Marcela Sadilová jede na kajaku s reklamou herny Bohemia Ringo a bratří Šterclové nalepovali velké logo na svou debl kanoi na poslední chvíli. Přivezl je do Mezzany zástupce firmy informační technologie Syscom. "Nikdo nás nechtěl sponzorovat, ale nakonec se jedna firma našla. Dala málo, ale dala. Nejezdíme pro peníze, ale z něčeho žít musíme," prohlásili bratří Šterclové. Pro české reprezentanty založil svaz bankovní konto, z něhož mohou čerpat pouze na své vybavení, na lodě, pádla, výstroj. Dobrá loď přijde průměrně na dvacet tisíc korun, u domácích výrobců, bratislavského Vajdy a teplického Nováka, je podstatně lacinější. Nápis Vajda jako jediné logo mají na své debl kanoi Šimek a Rohan. "Sponzorskou smlouvu s Vajdou nemáme," říká Miroslav Šimek. "Loď jsme si koupili, ale Vajdovu reklamu vezeme." "Nám to nic neudělá," doplňuje Jiří Rohan, "a jemu to může pomoct. Na olympiádě měl jako výrobce jednu zlatou a jednu stříbrnou medaili." Jednou z nejdražších lodí na mistrovství světa je sjezdová debl kanoe, na níž Slováci Vladimír Vala, někdejší Čech, který se ve Zvolenu oženil, a Jaroslav Slúčik vyhráli stříbrnou medaili ve sjezdu. Ureflex II, postavená z karbonových vláken, přišla na 120000 slovenských korun. 
news Sochy pro park vyberou občané Slavičín (do) - Sochy, které vyzdobí obnovený Pivečkův park ve Slavičíně, vyberou občané města. Lidé mají rozhodnout, na jaká díla se budou dívat v parku, nesoucím jméno původního majitele slavičínských obuvnických továren. Ateliér sochařství pražské Vysoké školy uměleckoprůmyslové připravil pro včerejší vernisáž ve Slavičíně řadu návrhů. Vítězné exponáty budou na podzim instalovány v parku. 
news Prokuratura podá obžalobu na Wallise příští týden Praha (ina) - Vojenská prokuratura podá obžalobu na bývalého pracovníka Federální bezpečnostní informační služby a bývalého důstojníka Státní bezpečnosti Václava Wallise pravděpodobně v průběhu příštího týdne. Sdělil nám to včera nejmenovaný zdroj z Hlavní vojenské prokuratury. Wallis je stíhán pro zneužívání pravomoci veřejného činitele a ohrožení státního tajemství. Vojenský prokurátor ho obvinil z předávání informací prezidentu Harvardských privatizačních fondů Viktoru Koženému. Prokuratura ho neviní z vydírání, nýbrž z neoprávněného předávání informací, i když Viktor Kožený opakovaně tvrdil, že ho Wallis vydíral. Kožený mu, jak sám řekl, vyplatil půl milionu korun proto, že Wallis vyhrožoval, že jeho osobně i firmu "potopí". Václavu Wallisovi hrozí trest odnětí svobody od tří do deseti let. 
comment Zatímco Jelcin jedná v Tokiu, Ruská federace se atomizuje komentáře Předpovědi o tom, že Jelcin bude čelit stejnému problému jako kdysi Gorbačov, se začínají naplňovat. Prvnímu (a zároveň poslednímu) sovětskému prezidentovi se pod rukama rozpadl Sovětský svaz, prvnímu ruskému prezidentovi se začíná rozpadat Rusko. Minulý týden se republikou Ural prohlásila Sverdlovská oblast, odkud Jelcin pochází a kde byl před lety prvním mužem. Včera to byl Vladivostok na Dálném východě, kde vyhlásili republiku Přímoří. Zároveň se ozvala Sašská republika (někdejší Jakutsko), které hrozí hladomor, ačkoliv její diamanty a zlato po dlouhé roky plnily ruskou klenotnici. V Ruské federaci žije na sto národů a národností a přes jejich plánovité "promíchávání" v minulých desetiletích zůstalo mnoho oblastí, kde původní obyvatelstvo převažuje. Nejdále ve svých pokusech o získání nezávislosti pokročilo Čečensko a Tatarstán. Hlavně v tom prvém případě má Moskva jen omezené možnosti, jak uplatnit svůj vliv, natož pak efektivně vládnout. Je symptomatické, že nejrozhodnější a nejhlučnější jsou obyvatelé těch regionů, které mají k dispozici přírodní bohatství. Nechápou, proč by měli být s ostatními méně šťastnými stejně chudí, když jsou ve skutečnosti bohatí. Tendence k osamostatnění posílila celková hospodářská krize Ruska, i když třeba v Jakutsku (dnešní Sacha) hovořili o právu na své přírodní bohatství už nejméně před čtyřmi lety. Ke vzniku nových republik v rámci Ruské federace přispívá i fakt, že důležité oblasti mají z čistě právního hlediska menší práva než někdy málo významné republiky. A pochopitelně - místní "náčelníci" se snaží získat odstup od Kremlu a tím si udržet moc. Ruský prezident Jelcin, který nyní čeká v Tokiu v předpokoji bohaté sedmičky na verdikt o životně nutné hospodářské pomoci, bude mít s nově vznikajícími republikami dost práce. Aby nedopadl jako Gorbačov, nezbývá mu než promyšleně ustupovat. 
essay Sny milionů Afričanů o nezávislosti se zhroutily Africké vlády, považující vlastní tradice za primitivní doslova v nactiutrhačném smyslu, byly často spíše překážkou než pomocí pokroku. Bohužel i toto pomohlo k šíření schematického chápání všeho, co je spojeno s černým kontinentem. Letos je tomu 30 let, kdy byla v Addis Abebě založena Organizace africké jednoty (OAJ) jako výraz krystalizace ideových odkazů národně emancipačního hnutí národů Afriky. Hlavním záměrem OAJ bylo usilovat o prosazování africké solidarity a jednoty v boji proti koloniálnímu útlaku, podporovat rozvoj celospolečenského pokroku a mezinárodní spolupráce na kontinentě. Od této vskutku převratné doby byly touhy a sny milionů Afričanů o úplné nezávislosti a ekonomickém rozvoji nahrazeny děsivými sociálně politickými a hospodářskými problémy. Ještě před čtvrtstoletím byla většina afrických zemí nejen soběstačná v produkci potravin, ale mohla část z nich i exportovat. Dnes naopak téměř celý kontinent je sužován jejich chronickým nedostatkem a mnohé státy jsou odkázány na trvalé potravinové dary ze zahraničí. Rozsáhlá zemědělská a ekologická degradace, umocněná pokračující lidskou lhostejností a přírodními živly, spolu s nekontrolovatelným populačním růstem (okolo 3.5 procenta za rok) a totální politickou a technologickou ignorací afrických pohlavárů udělaly z Afriky jakéhosi hladového obra v historicky rekordně krátké době. Dnešní Afriku trápí mnohdy komplikované politické reformy, dále nutná a obtížná stabilizace ekonomického rozvoje při zabezpečování základních životních potřeb převážné většiny obyvatel a v neposlední řadě řešení zadluženosti, která ročně odčerpává nemálo finančních prostředků ve formě splátek úroků a s nimi spojených služeb. Je ovšem také pravda, že většina afrických zemí si částečně, zato významně může pomoci sama tím, že radikálně omezí výdaje na neproduktivní odvětví, především na armádu. Bohužel vnitřní podmínky (politické ambice cynických individuí) a vnější faktory (síly prosazující zájmy neokolonialismu a zbrojařského průmyslu) tomu zatím úspěšně brání. Jedním, možná i jediným východiskem pro řešení "afrického traumatu" je návrat k původním myšlenkám Africké jednoty. Prvním krokem k takovému cíli je rozvoj regionálních hospodářských spoluprací se záměrem vytvoření společensko-politického spojenectví mezi státy, které se mohou stát základem ke změně anomálie hospodářské a politické geografie kontinentu, což se hlavní měrou podílí na pokračujícím zaostávání a "rozvoji nerozvojovosti" Afriky. Bizarní hranice a tvary rozdělující přirozené a společensky jednotné celky, které zde zanechalo koloniální rozdrobení, jsou bezpochyby hlavní příčinou nestability řady afrických zemí. Vedle toho je nutné, aby Afričané překročili vlastní stín a zásadně změnili bezbarvé a loutkové politické systémy, které zaplavují africkou společnost po dlouhá desetiletí. Spolu s tím se musí rovněž změnit dosavadní pohled vyspělých demokracií na Afriku jako na spíše okrajový a "příliš problémový" svět, závislý na pomoci cizích. Progresivní politika pomoci, na rozdíl od dosavadní strategie mezinárodní pomoci, která je především zaměřená na hašení pokročilých sociálních krizí, by si měla vytyčit za cíl hospodářské vyrovnání jednotlivých států prostřednictvím poskytnutí potřebných investic, jež by sloužily k vytvoření výrobních kapacit. Ne nadarmo se totiž říká: "Dej člověku rybu a nasytíš ho na jeden den, nauč ho používat rybářský prut a pomůžeš mu na celý život." Problémy Afriky jsou velmi složité a jejich okamžité a přiměřené řešení je více než aktuální. Na rozdíl od toho, co si někteří činitelé myslí, že "zapomenutý kontinent" je záležitostí okrajové politiky, jde o potenciální hrozbu, která narůstá s pokračujícím časem. MESFIN GEDLU Autor je spolupracovníkem redakce 
description Léčivá síla medu RECEPTY PRO ZDRAVÍ Léčivá síla medu Mezi produkty, které jsou svým složením schopny zvyšovat odolnost organismu, patří i med, od pradávna používaný v lidovém léčitelství při různých onemocněních. Med zpomaluje i procesy stárnutí, oproti cukru zvyšuje vázání kalcia v dětské výživě. Je bohatý na železo, a chrání tak organismus před anémií způsobenou jednostrannou výživou. Dá se užít i jako mírné projímadlo pro děti, pomáhá při léčení nemocí jater a ledvin, dýchacího a trávicího systému. Abychom všechny vzácné látky z medu uchovali, musíme med vhodně skladovat. Nejvhodnější jsou pro to skleněné nádoby a suché, chladné a tmavé místo při teplotě do 15 stupňů. Med se nesmí skladovat v nádobách z pozinkovaného plechu, měděných nebo mosazných, protože se z nich mohou do medu dostat jedovaté sloučeniny. Snažte se med používat syrový, nedávejte jej do horkého čaje nebo mléka, neboť je škoda se ochudit o tolik vzácných látek. 
review Zpěv a proměnlivá atmosféra NOVÉ ALBUM PETERA GABRIELA PRO ČESKÉ POSLUCHAČE Každé jeho album je netrpělivě očekáváno, neboť Peter Gabriel je jedním z mála, který dokáže svými písněmi potěšit širší publikum a přitom uspokojit vyznavače náročnější tvorby. Je tomu tak i v případě jeho poslední loňské desky US, kterou nedávno uvedl na tuzemský trh Monitor. Posluchači si na ni počkali dlouhých šest let, které uplynuly od vydání předchozího So. V mezidobí sice vyšlo album Passion s Gabrielovou hudbou k filmu Poslední pokušení Krista, ovšem čistě instrumentální nahrávky běžného posluchače neuspokojí. Us sice není tak převratné jako druhá a třetí Gabrielova deska z přelomu sedmdesátých a osmdesátých let, ale milovníci netradičních postupů a etnické hudby z celého světa si přijdou na své. Mimoevropskou rytmiku najdeme v řadě skladeb počínaje úvodním Come Talk To Me přes Love To Be Loved až po závěrečný Secret Word. Ovšem nejsou to jen africké rytmy, ale také arabská melodika v Come To Talk Me a minimalistické figury kytary v Digging In The Dirt a Only Us. V důrazu kladeném na atmosféru je patrný jak vliv dvou předních představitelů ambientní hudby dotvářející prostředí - Briana Ena a Daniela Lanoise, kteří na desce hrají, tak zkušenosti s prací pro film. To vše však vytváří jen pozadí pro písně, jimž dominuje Gabrielův procítěný projev, tu hladivý, tu zas rockově exaltovaný. Převažují zklidněné skladby, připomínají Mercy Street z alba So, nebo v případě duetu Blood Of Eden zase Don't Give Up, jen Kate Bushovou vystřídala Sinead O'Connorová. Písně se však jedna druhé nepodobají - dominuje-li úvodní africká rytmika, určujícím nástrojem v Only Us je zkreslená kytara vytvářející spolu s basou a bubny rytmickou strukturu, zatímco v baladě Washing Of The Water dlouho doprovází zpěv jen piano. Vzruch přinášejí skladby s nervní kytarou, jako je divoké Kiss That Frog blízké staršímu Shot The Monkey nebo Digging In The Dirt s výraznými varhanami. Nechybí tu ani Steam se soulovými žesti, snažící se navázat na úspěch Sledgehammeru. Mnoho nového na Us nenajdeme, ale přesto je to mistrovské dílo bez slabých míst. 
sport Požádá Kubánec Oropesa o politický azyl v USA? Buffalo - Univerziádním baseballovým turnajem v americkém Buffalu se šíří zpráva, že kubánský nadhazovač Oropesa (23) chce emigrovat do USA. Krátce před sobotním utkáním proti Tchaj-wanu Oropesa kvapem zdolal řetězovou zábranu na baseballovém stadionu a před zraky stovek fanoušků a policie nastoupil do čekajícího modrého vozu. Zástupci kubánského týmu v neděli prohlásili, že žádný z nich neslyšel, že by Oropesa hledal v USA azyl. Také podle vyjádření Johna Inghama, ředitele místního obvodního úřadu pro emigraci, zatím nikdo v Buffalu o azyl nepožádal, i když Ingham dodal: "Pokud obdržíme nějakou žádost o azyl, budeme ji pochopitelně držet v tajnosti." Šéf kubánského družstva Morales Quintana řekl: "Nálada v týmu nenasvědčovala, že by něco uvnitř bylo v nepořádku. Pokud chce Oropesa zůstat v USA, mohl tak učinit jiným způsobem, méně nápadně." Podle zprávy amerických pořadatelů je druhým kubánským sportovcem, který se vzdálil od svého družstva, šermíř Perez. Jde o kubánskou dvojku v šavli. 
sport Indurain už ve žlutém Lac de Madine - Španěl Indurain se stal vítězem 9. etapy cyklistického závodu Tour de France, a získal tak žlutý trikot vedoucího jezdce. Před druhým Breukinkem má náskok 1:35 min. Devátým dějstvím Tour byla časovka na 59 km a obhájce loňského celkového prvenství Indurain ji vyhrál s náskokem 2:11 min. před jedním ze svých největších konkurentů Bugnem z Itálie. Výsledky. Breukink (Niz.) -2 Bruyneel (Belg.) -2 Jaskula (Pol.) -3 
collection Požár strojů v povrchovém dole Sokolov (bar) - Škodu nejméně za 800 tisíc korun způsobil požár, který zachvátil pásový dopravník a pásový vůz v hnědouhelném dole Družba u Sokolova. Příčina požáru se vyšetřuje, policisté zatím zjistili, že dopoledne před neštěstím se na strojním zařízení svařovalo. Ke zranění osob nedošlo. Zbili a okradli stánkaře Ostrov nad Ohří (bar) - Pouličního stánkaře ve věku 58 let přepadli na silnici nedaleko Ostrova nad Ohří dva muži. Zastavili s autem u stánku a zatímco jeden ohrožoval prodejce pistolí, druhý jej fyzicky napadl. Po úderech pěstí do obličeje mu násilníci z jeho vozidla sebrali 15700 korun, 1200 marek a doklady. Stánkař utrpěl tržnou ránu na levém obočí. Studentka přepadená při běhání Liberec (ouš) - Patnáctiletou studentku přepadl při kondičním běhání poblíž stadionu Slovanu v Liberci neznámý mladík. Vyskočil z křoví, dívku povalil na zem, klekl na ni a začal ji osahávat. Přepadené se naštěstí podařilo útočníka odmrštit a uprchnout. Ukradl dítěti horské kolo Zlín (do) - Čtrnáctiletému chlapci za bílého dne před obchodním domem v centru Zlína sebral 19letý nezaměstnaný mladík horské kolo. Pod záminkou, že kolo okradený chlapec sám odcizil kamarádovi, zloděj na bicyklu odjel. V Otrokovicích s kolem nastoupil do vlaku, odjel do Olomouce a tady ho obratem prodal za čtyři tisíce korun. Během několika dnů byl zlínskou policií dopaden a ze svého činu usvědčen. 
news Poslanci budou zpětně platit clo Praha (iv, rg) - Všichni poslanci, kteří přes hranice převezli bezcelně zboží, jsou povinni zpětně příslušnou částku uhradit. Řekl nám to generální prokurátor Jiří Šetina. Poslanci musí celní poplatky uhradit, ať už clo neplatili v důsledku špatné interpretace celního zákona celníky nebo z vlastní iniciativy. Někteří celní experti označili případ exposlance Milana Hrušky, který přivezl ze zahraničí dva automobily Audi a jeden BMW, za spekulaci. Hruška totiž jedno z aut údajně přivezl pro svého přítele. Šetina k tomu řekl, že o této kauze není informován. "Opět však připomínám, že v mnoha případech se poslanci zaplacení cla a daně domáhali, celníci to však odmítli," prohlásil generální prokurátor. Milan Hruška, který je dnes okresním policejním ředitelem, možné obvinění ze spekulace důrazně odmítl. "Z převozu aut jsem neměl žádný finanční zisk," uvedl Hruška. Dodal, že je připraven clo za všechna tři dovezená vozidla uhradit. "Zatím jsem však od celníků neobdržel celní výměr," dodal. I podle dřívějšího nejednoznačného znění celního zákona se případné osvobození od cla a daně z přidané hodnoty vztahovalo pouze na zboží, které by sloužilo výkonu poslanecké funkce nebo osobním potřebám členů zákonodárných sborů. Bývalý poslanec ČNR Vladimír Laštůvka (OH) označil za zavádějící informace o jeho osobě, uvedené v souvislosti s neplacením cla poslanci zákonodárných sborů. Zboží, které převážel, bylo propuštěno na tzv. celní záznam, to znamená k dočasnému použití. Celní záznam se vztahoval na automobil Ford Scorpio, tiskárnu k počítači, kopírovací stroj, židle i tři transformátory. Podle Laštůvky byly transformátory převezeny jako vzorky pro státní zkušebnu. Při tzv. celním záznamu bývá clo vyměřeno dodatečně podle doby, po kterou bylo zboží užíváno na území ČR. 
review Přelety nad dvoranou slávy Jednu z nejsvébytnějších nahrávek v oblasti rocku pořídil letos u Bontonu Music Dunaj. DUDLAY kombinuje "ohlasy" lidových písní dovedně vytvářené lakonickými textaři Karlem Davidem a Vladimírem Václavkem, s hudební řečí, které se ještě donedávna říkalo alternativa. Brněnské kvarteto, které stále vehementněji proniká i do teritorií Západu, hraje své proaranžované etudy neobvyklých barev kultivovaně a téměř profesorsky vyzrále. Třetina repertoáru je zpívána v angličtině, což nepatrně nabourává pro českého posluchače výsledný vjem, jinak všichni zainteresovaní zaslouží absolutorium. SETKÁNÍ NA KANČÍ LOUCE s požehnáním Monitoru uskutečnily trampské skupiny Příboj, Ozvěna, Rowers, Karabina, Tramp Evergreen Band a Kamelot. Autentické nahrávky nepořídily ke škodě věci přímo v terénu, ale v nepříliš kvalitním studiu Jalovec. Potřebná atmosféra se nedostavuje. Je slyšet problémy s intonační čistotou, typický brněnský přízvuk, zastaralý slovník, o to však naštěstí v tomto žánru ortodoxně uzavřeném do sebe nikdy nešlo. Ještě nepřirozenější je institucionalizovaný přístup k folklóru, jak ho po léta uplatňuje Brněnský rozhlasový orchestr lidových nástrojů, jehož dramaturg Vlastimil Peška podlehl mánii zvěčnit své jméno coby autor hudby na lidové texty, které už ale "svoji melodii mají, a najdete je ve sbírce Františka Sušila z poloviny 19. století". MORYTÁTY A BALADY /Bonton Music/ jsou tedy zhola zbytečnou krasořečí současníka, kterému se ani v nejmenším nepodařilo navázat na Miloše Štědroně a jeho práci pro Baladu pro banditu. Opak se povedl Teagrassu Jiřího Plocka, u něhož jsem na této straně volal vedle Jarmarku a HB Stopu po albu. FOLKLÓRNÍ TVÁŘ objevně spojuje rozšafnost horňáckého a romského folklóru s ambicemi bluegrassu. Lidové melodie jsou prolnuty korespondujícími písněmi Natálie Velšmídové a instrumentálními úseky Jiřího Plocka. Nádherná sbírka, kterou stejnou měrou dotvářejí kontrabasista a cimbalista Petr Pánek, kontrabasista a kytarista Petr Surý a houslista Martin Hrbáč ml. 
news Výsledek měnové odluky lze zatím jen odhadnout Praha (vm, man) - Česká národní banka odhaduje, že jedno až dvě procenta bývalých československých mincí a bankovek se nevrátí z oběhu ve stanoveném termínu jejich výměny. Řekl nám to František Vokatý, vedoucí oddělení peněžního oběhu ČNB. Z téměr 100 miliard vydaných federálních korun se tak možná nevrátí až dvě miliardy korun, které byly v průběhu času zničeny, ztraceny nebo si je lidé nechali. Nevrácené peníze budou představovat hrubý zisk české a slovenské centrální banky z jejich výměny. Půjde samozřejmě hlavně o mince nejnižších hodnot, počet nevrácených tisícikorun bude podle ČNB výrazně nižší než jedno procento z jejich celkového počtu. Rozdíl mezi účetně vedeným počtem bankovek v oběhu a bankovek stažených však bude možné zjistit až po datu, kdy obě nástupnické republiky federace plně přejdou na národní měny, tedy až definitivně skončí měnová odluka. Tímto datem je 31. květen 1994. Ještě do této doby je totiž možno měnit federální bankovky, jejichž platnost končí letos 31. srpna (okolkované sto-, pětiset- a tisícikoruny). Neokolkované bankovky v těchto hodnotách je možné za určitých podmínek vyměnit nejpozději do 8. srpna a bankovky v nominálech 10, 20 a 50 korun, jejichž platnost skončí 31. července, letos do 30. listopadu. Podle Františka Vokatého registruje ČNB ještě asi 70 tisíc žádostí o výměnu neokolkovaných peněz v objemu zhruba 50 milionů korun. 
news Irák riskuje svým chováním další útok amerických vojsk Bagdád - Irák riskuje další vojenský útok Spojených států poté, co inspektoři OSN opustili zemi, protože jim Bagdád znemožnil zapečetit dvě raketové střelnice. Irácká vláda v neděli večer vyzvala v dopise OSN, aby "nejednala nepřátelsky a zabránila další vojenské agresi". Ministr zahraničí Muhammad Saíd Sahháf v dokumentu obvinil tým inspektorů, že si vymyslel záminku, která může vést k novému útoku. Chování šéfa inspekčního týmu označil za "provokativní". Americký viceprezident Al Gore dal v neděli večer v televizním interview jasně najevo, že si prezident Saddám Husajn musí uvědomit, že druhý americký raketový útok během méně než tří týdnů je možný. "... Saddám musí pochopit, že si nemůže zahrávat se světovým společenstvím," zdůraznil Al Gore. Americký ministr zahraničí Warren Christopher rovněž varoval, že západní spojenci mohou přistoupit k použití síly, pokud Irák nebude plnit přijaté rezoluce. 
news Děti ze severu odjely do Alp Praha (nak) - Na třítýdenní ozdravný pobyt do městečka Villach v rakouských Korutanech odjela včera skupina sedmdesáti dětí ze smogem ohrožených severočeských měst Most a Děčín. Tuto akci pro ně zorganizovalo rakouské velvyslanectví v České republice a na jeho podnět cestu dětí i veškeré náklady související s pobytem v Alpách hradí rakouská sociální organizace Volkshilfe. Děti byly vybírány na základě doporučení lékařů a učitelů, přičemž na cestě je doprovázejí zdravotníci a vychovatelé. Jak nás informoval rada rakouského velvyslanectví Jakub Forst-Battaglia, neměla by být tato akce poslední. 
sport Vítězství v Buffalu Buffalo - V dalším utkání fotbalového turnaje na Světové univerziádě v Buffalu zvítězili reprezentanti České republiky nad Nizozemskem 2:1 (2:1). Autorem obou branek vítězného týmu byl Hladík. Hrálo se za úmorného vedra, české mužstvo v silně kombinované sestavě se všemi náhradníky podalo výborný výkon v prvním poločase, kdy také rozhodlo o svém vítězství. Ve čtvrtfinále soutěže nastoupí naše mužstvo v noci z úterý na středu proti Japonsku. 
essay Kredibilita je důvěryhodnost Jiří Kovář, benjamínek Občanské demokratické strany, který po listopadu 1989 prodělal závratnou kariéru od neznámého právníka až po nejmladšího místopředsedu ODS, přijde o svůj úřad na Úřadu vlády. Premiér Klaus řekl, že o důvodech Kovářova odvolání není třeba příliš hovořit - Kovář ztratil kredibilitu, a proto musí jít. Důvěryhodnost je skutečně nezbytným vybavením politika, mnohem důležitějším než proužkovaný oblek a kravata z Paříže. V demokraciích, které jsou mnohem starší než ta naše, je důvěryhodnost alfou a omegou každého, kdo se o politický úřad uchází. V našich zeměpisných šířkách nebylo to, zda má politik důvěru veřejnosti, více než čtyřicet let vůbec důležité. Správně vyplněný kádrový dotazník a legitimace KSČ byly základem politické kariéry. Po 17. listopadu vysoce stouplo renomé osobností, které do politiky teprve vstoupily, od posledních parlamentních voleb se však, jak ukazují průzkumy veřejného mínění, vztah občanů k politickým představitelům ustaluje na normálu. Lidé k nim zaujímají kritický vztah, který nahrazuje bezmezné zbožňování z dob porevoluční euforie. Jiří Kovář doplatil na podezření, že zneužil lustrační materiály volebních kandidátů vlastní strany. Po nechutných tahanicích v kauze Macek, kdy se i v parlamentu diskutovalo, zda stačí pouhé podezření, že politik "jede" v nepříliš čistých obchodech, ke ztrátě jeho důvěryhodnosti, nyní výkonná rada ODS rozhodla nepoměrně rychleji a razantněji: Že stačí. Politici jsou vybaveni velkou mocí. Její zneužití lze mnohdy obtížně prokázat. Kontrola veřejností je prakticky vyloučena, protože pravda bývá většinou skryta hluboko ve vládních či parlamentních kuloárech a stranických sekretariátech. Přesto veřejnost reaguje na signály o tom, že politik zneužil svého postavení, velmi citlivě. Zatímco tahanice a skandály mohou snižovat důvěryhodnost politické strany nebo vlády, rychlé rozhodnutí může přispět k důvěryhodnosti politiky. 
news Adamovské strojírny loni se ziskem Praha (čtk, or) - Adamovské strojírny (ADAST) dosáhly od loňského května, kdy se staly akciovou společností, do konce roku zisku po zdanění 26.26 milionu korun. Podnik se v současnosti zaměřuje na výrobu polygrafických strojů a čerpací a měřicí techniky. Uvažuje o výrobě speciální techniky. Při prvním kole obchodování v RM-Systému byla prodána jedna akcie ADASTu za 793 korun. Cenové rozpětí, v jehož rámci mohou proběhnout obchody ve druhém kole, bylo stanoveno na 408 až 680 korun pro jednu akcii v nominální hodnotě tisíc korun. 
other Nové telefonní číslo má brněnská poradna pro prevenci AIDS na Sýpce 25 v Černých Polích. V provozu je každé pondělí od 16 do 18 hodin, lze si však domluvit i individuální návštěvu. Volejte číslo 05/4521 2174. Transfúzní oddělení na Tomešově 12 v Brně provádí od 1. 7. ze závažných provozních důvodů odběry krve v pátek pouze u dárců, kteří nepožadují příspěvek na zlepšené stravování. Ostatní mohou využít prodloužené doby odběrů každý čtvrtek do 18 hodin. 
news Invaze sarančat napadla Rumunsko Bukurešť - Přes 20000 hektarů zemědělských kultur v západním Rumunsku je ohroženo sarančí marockou, která se zde začala prudce množit. Prohlásila to Elena Leaotová, vedoucí odboru ochrany rostlin rumunského ministerstva zemědělství. Podle jejích údajů je nejhorší situace především v župě Satu Mare, kde je ničivým hmyzem napadeno na 15000 hektarů pastvin a luk. V kritickém stavu je zejména území pěti vesnic, kde zjištěná hustota sarančat dosahuje až 100 exemplářů na metr čtvereční. Sarančata jsou dosud ve stadiu larev a pohybují se pouze lezením. V tomto období je účinné bojovat proti nim chemickými postřiky, ale dožívající družstva ani soukromí rolníci nemají na jejich nákup potřebné prostředky. Ministerstvo zemědělství proto požádalo vládu o vyčlenění nejméně 150 milionů lei (cca šesti milionů Kč) z rozpočtové rezervy, aby se zabránilo rychle se blížící katastrofě. Podle odborníků totiž do 14 dnů, nejpozději do tří týdnů všechna sarančata dospějí a pak se ve velkém hejnu letem přemístí předem nevypočitatelným směrem, kde zničí veškerou úrodu a nakladou do půdy vajíčka s novou generací. Nasazení moderních insekticidů proti larvám naproti tomu zaručuje jejich až 90procentní úmrtnost. Podle listu Evenimentul zilei se zoufalí rolníci v nejpostiženější obci Scarišoara snaží ochránit svá pole a louky před lezoucím hmyzem rychlým budováním proutěných plotů, které jsou však zcela neúčinné. 
news Izrael a OOP údajně udržují kontakty na vysoké úrovni Jeruzalém - Izrael a Organizace pro osvobození Palestiny udržují tajné kontakty na vysoké úrovni s cílem dostat ze slepé uličky dvacet měsíců trvající izraelsko-palestinské mírové rozhovory. Oznámil to včera izraelský list Haarec. Nezávislý levicový deník Haarec založil svou zprávu na informaci vysokého úředníka z Jeruzaléma, podle něhož se tajné schůzky uskutečňují se souhlasem Spojených států, jejichž tým se nyní v současné době v rámci kyvadlové diplomacie snaží mírový proces mezi Izraelem a arabskými státy oživit. Kontakty mají posvěcení údajně i od premiéra Jicchaka Rabina a předsedy výkonného výboru OOP Jásira Arafata. Rabinův mluvčí podle listu kontakty dementoval, zatímco Arafatův politický poradce Nabíl Šás je potvrdil. Neuvedl však, kdo se jich účastní. Izraelsko-palestinské rozhovory se dostaly do slepé uličky kvůli rozdílným názorům na příští uspořádání palestinské samosprávy na západním břehu Jordánu a v pásmu Gazy a kvůli statutu východního Jeruzaléma, na nějž si dělají nárok jak Arabové, tak Židé. 
news Mladík se přiznal, že zabil dva důchodce Karviná (pka, wil) - Mrtvolu důchodce z Karviné-Dolů našli v pátek odpoledne policisté v bývalé havířské kolonii ve sklepě jeho domku. Š. S. (1940) ležel ukryt pod hadry téměř dva měsíce. Policisté přišli do jeho domku při domovní prohlídce v souvislosti s pátráním po pachateli vraždy jiného důchodce, jehož mrtvolu objevili sousedé ve stejné kolonii koncem června. V tomto případě ležel mrtvý ve svém domě čtrnáct dní a sousedy upozornil mimo jiné zápach. Krátce po nálezu druhé mrtvoly policisté zatkli v jiném městě na Ostravsku mladíka podezřelého z této dvojnásobné vraždy. Vyšetřovatel vznesl proti dosud netrestanému 22letému J. K. obvinění. K oběma vraždám se přiznal s tím, že chtěl získat skromný majetek důchodců a drobné peněžní částky. Jak nám včera řekl prokurátor, který se případem zabývá, oba muže zavraždil zvlášť surovým způsobem, který je pro tak nízký zisk neobvyklý. Své oběti utloukl sekerou a různými jinými předměty. V neděli objasnili kriminalisté pokus vraždy. V hádce napadl v Karviné jeden Rom druhého. Pachatel je ve vazbě, napadený v nemocnici. Policisté stále hledají pravděpodobného pachatele vraždy ženy, jejíž tělo bylo poslední červnový den nalezeno s mnoha ranami v Orlové-Lazích. 
advice Vaše dopisy Přestávky na nádraží (Profit č.3/1994) K připomínce, zveřejněné v rubrice Kaktus za slabý výkon, která se týkala přestávek při prodeji místenek na nádraží, sdělujeme, že se jedná o provoz s dvanáctihodinovou pracovní dobou. Proto byly podle Zákoníku práce stanoveny přestávky na občerstvení tak, aby pracovnice pokladen mohly využít závodního stravování v době od 11.00 do 11.30 hodin a od 19 do 19.20 hodin. Přestávka od 5.15 do 6.00 hodin je určena k předání směny. Technologická pauza je stanovena neměnně pro celou síť České dráhy, neboť v této době je centrální počítač v Praze pro terminály v jednotlivých stanicích vypnut z důvodu přeměny dat. Při stanovení přestávek se snažíme dodržet zásadu neomezit prodej místenek ve vztahu ke Grafikonu vlakové dopravy, i když kategorie povinně místenkových vlaků prakticky již neexistuje. Přesto jsme nutnost takto stanovených přestávek přehodnotili s tím, že vzhledem ke změnám v závodním stravování bude večerní přestávka od 19.00 do 19.20 hodin k 1. 3. 1994 zrušena. Rovněž jsme již zrušili i přestávku na předání směny, což jsme vyřešili posunutím a prodloužením pracovní doby pokladních. Zůstávají tedy přestávky na oběd od 11.00 do 11.30 hodin a technologické pauzy od 23.00 do 3.00 hodin. Josef Juřeník, přednosta stanice, Ostrava hl. n. Bez jiskření u pultů (Profit č. 6/1994) Nemusí vždy jen jít o dohady kvůli záručním dobám výrobků. Může to být i z toho důvodu, že žádaný výrobek prostě zmizí z trhu. Typickým příkladem je klasický lázeňský válec na tuhá paliva, který byl kdysi k nám dovážen z bývalé NDR. V železářských obchodech uslyšíte v posledních letech stejnou odpověď: Válce jsme neměli a vůbec nevíme, zda je někdo vyrábí. To je netypická situace pro tržní prostředí. O daný výrobek je značný zájem, přesto však není nikdo, kdo by na uvedený podnět reagoval. Přitom by stačilo si udělat průzkum trhu. V této souvislosti nelze opomenout skutečnost, že mnohým zahraničním firmám přinesl úspěch mnohdy právě výrobek, který zákazníci postrádali. Jsem názoru, že přáním každého manažera či vlastníka podniku je objevit takové zboží, které konkurence nevyrábí a kterým může nasytit trh. Proto se táži všech majitelů, či ředitelů strojírenských firem a kovovýroby: Nestálo by za to, začít lázeňské válce na tuhá paliva vyrábět? Docházím k tomu na základě paradoxní velké poptávky po těchto výrobcích. Ladislav Martikán, Úvalno Co nabízí direct marketing (Profit č. 52/1993) V lednu tohoto roku jsme od společnosti Home shopping dostali dopis, který byl adresován našemu dědečkovi. Obsahoval "potěšující" sdělení spolu se "srdečnou" gratulací, že je náš děda zaručeně jedním z výherců jejich nové hry. Jediné, co děda musí udělat, je zaslat firmě objednávku nejméně dvou různých výrobků z jejich nabídky. Bez odebrání těchto dvou výrobků ztrácí nárok na cenu z prvního kola, kterou již vyhrál, tak i možnost vyhrát další cenu. Nás by ani nenapadlo reagovat na tento dopis, nebýt jedné "maličkosti", že náš děda zemřel v květnu 1978, což je již bez čtyř měsíců 16 let. Proto by titulek tohoto příspěvku mohl klidně být "Loterie pro zesnulé". Ladislav a Vlastimil Raszkovi, Jablunkov Píšou o nás v novinách (Profit č. 52/1993) Je obecně známo, jaký vliv na odbyt má reklama, zvláště u začínajícího malého podnikatele, zabývajícího se výrobou. Účinná je však, když je velkorysá. Naši valutoví sousedé však vyšroubovali ceny do takové výše, že celoplošná inzerce v periodickém tisku přijde na 100 až 200 tisíc korun. V rozhlase a televizi jsou ceny tak astronomické, že si je mohou dovolit jen ti, u nichž je kurz jejich měny vůči naší koruně výhodný. Rozhlas do omrzení opakuje reklamy mimo jiné na kuponovou privatizaci, televize na zboží, jako je káva, zubní pasty, šampony, mýdla, žvýkačky, čokolády apod. Stává se, že mnozí televizní diváci při jejich uvedení rychle přepínají na jiný kanál, nebo alespoň ztlumí zvuk. Malý český podnikatel tak může se smutkem v duši přihlížet, že někdo na to má. Prostě nemá šanci uplatnit se na trhu s atraktivním výrobkem prostřednictvím účinné reklamy. Karel Jupa, Ostrava XXX Zajímalo by mě, co asi znamenají "bombastické" reklamy v denících, časopisech i rozhlase, jež upozorňují na významné úspěchy 1. Investiční společnosti, tohoto rodinného šperku kuponové privatizace? V první vlně jsem tyto reklamy v dobré víře bral vážně a dal jsem všech 1000 bodů do rentiérských fondů pravidelných výplat. IN. Řekl jsem si, jsem v důchodě a každá koruna bude dobrá. Byl jsem však překvapen "rodinným šperkem". Již jsem dostal výpis na 10 ks cenných papírů, přičemž mám ještě zaplatit 41 Kč za téměř nečitelný výpis o počtu akcií. Jiří Haleš, Frýdek-Místek Probuzení rekreačních zařízení do tržního rána (Profit č. 3/1994) Také náš podnik měl krásnou horskou chatu v Krkonoších. Jenže v posledních letech tam na dovolenou jezdilo jen pár lidí, protože většina těch ostatních dospěla nakonec k názoru, proč vydávat tolik peněz za pobyt v podnikovém zařízení, když si za skoro stejný obnos mohou užívat dovolenou jinde. Výsledkem bylo zpřístupnění chaty i pro běžné rekreanty a lyžaře. Vzhledem k tomu, že turisté tam museli být v zimě dopravováni většinou rolbou nebo motorovými saněmi, byla spíše poloprázdná. Ekonomice provozu příliš nesvědčily i některé chyby, jichž se dopouštěla nájemkyně chaty, například jídlo a další proviant se nahoru vozily rolbou místo saněmi, což se kvůli spotřebě paliva dost prodražovalo. Když si vedení podniku vše sečetlo, musela se chata prodat. Pravdu mají ti, kteří tvrdí, že vedením těchto hotelových společností by měli být profesionálové znalí turistického ruchu. Petr Pospíchal, Praha 
description Servis kuponové privatizace Méně výnosný cestovní ruch Hotelových kapacit je mnohem víc než současná poptávka Na této stránce vám budeme v průběhu 2. vlny kuponové privatizace představovat jednotlivé obory národního hospodářství. Z předpokládaného seznamu podniků, které mají být nabídnuty k investování, vybíráme jednoho typického představitele. Akcie 20 hotelů a 19 lázní patřily v první vlně privatizace k nejatraktivnějším. Bylo to v době, kdy se nebývale zvýšil zájem zahraničních turistů a podnikatelů o návštěvu České republiky, především Prahy. Ekonomické údaje za léta 1989-1991 vypovídaly velmi optimisticky o hospodářských výsledcích a vyústily ve značný zájem diků o investování do těchto oborů. Velké fondy byly při umísťování svěřených bodů většinou zdrženlivější. Bezesporu i proto, že poměrně malé balíky akcií způsobovaly při velkém zájmu diků převahu poptávky a neúměrné zdražování akcií. Skromnější nabídka Nabídka akcií společností z oboru cestovního ruchu bude pro kuponové investory ve druhé vlně podstatně skromnější. Podle předběžných informací by zájemci měli mít možnost investovat do 15 podniků (včetně zbylých akcií z první vlny). Mezi největší balíky patří opět akcie pražských hotelů Forum a Panorama, hotelů a restaurací v Mostě a Karlových Varech, cestovní kanceláře Čedok a lázní Bohdaneč. V nominální hodnotě představuje úhrnná nabídka akcií jen 1.5 mld. Kč, ani ne procento z celkové nabídky pro druhou vlnu. Hotelů nadbytek Více než rok po ukončení první vlny kuponové privatizace a půl roku po začátku obchodování akciemi na českém kapitálovém trhu je jasné, že původní představy o výnosnosti tohoto odvětví je třeba opravit. Tvorbu zisku omezuje vysoká daň z přidané hodnoty na výstupech, zatímco značná část vstupů je zatížena minimální sazbou odpočitatelné daně. Ubytovací kapacity pražských interhotelů se během posledních tří let zhruba zdvojnásobily. Řada hotelů zaznamenala pokles využití lůžkové kapacity, do jisté míry proto, že již od roku 1992 přistupovaly k rozsáhlé obnově a modernizaci. Problémy lázní Systémové změny ovlivnily také ekonomické výsledky lázeňských společností. Rok 1993 byl specifický přechodem na nový způsob úhrady lázeňské péče nemocenskými pojišťovnami. Špatná situace vznikla na počátku roku, kdy lékaři nebyli dostatečným způsobem motivováni na vydávání lázeňských poukazů pacientům a probíhala jednání o výši úhrady léčebných pobytů se zdravotní pojišťovnou. Zbývající část klientely reprezentovaná tzv. samoplátci nebo zahraničními hosty využívá lázeňská střediska velmi nerovnoměrně. Navíc komerční využití lázeňských kapacit doprovázejí podobné problémy jako u hotelů. Naděje se nesplnily Hotely, a ještě více lázně, čeká nezbytná obnova stavebních částí a vnitřního vybavení - lůžkových a stravovacích kapacit i samotných balneoprovozů. Na rozdíl od hotelů nemohly lázně využívat značného zisku vytvořeného v předchozích dvou letech. Uvedené vlivy se odrazily ve zhoršení hospodářských výsledků celého odvětví cestovního ruchu. Dividendu vyplatily některé ziskové hotely zcela výjimečně (za rok 1992 pražský hotel Jalta a IH Golf Mariánské lázně), z lázeňských společností ani jedna. Pokles na kapitálovém trhu Vývoj kurzů akcií hotelů i lázeňských zařízení je zatím příznivější v RM systému než na burze. Počáteční cenová úroveň daná poptávkou z první vlny byla dlouhodobě neudržitelná. Je to dáno především minimální poptávkou, neboť kapitál operující na burze se zatím zaměřuje především na velké balíky akcií. Většina lázeňských společností nabízí pro obchodování nezajímavé množství kapitálu, protože akcie jsou rozptýleny mezi vysoký počet majitelů (u některých lázeňských společností jsou vlastníky převážně jednotlivci). Drobný investor musí počítat s tím, že bude pravděpodobně převaha poptávky nad nabídkou a že získané akcie budou dosti drahé. Jan Peterka, Věra Havlíková Kontakt: Spořitelní investiční společnost, a.s., Řásnovka 12, 110 15 Praha 1, tel.: (02) 248103 31, FAX: (02) 231 7789. 
essay záhlaví: Peníze Mít rád umění při investování do obrazů nestačí Na aukci můžete koupit pod cenou, ale stejně jako u starožitníka vás před padělkem nikdo neochrání Vydělal jsem nějaké peníze a protože mám rád umění, chtěl bych si koupit pár hodnotných obrázků. Nedávno jsem byl ve starožitnictví a některé věci se mi tam líbily. Byly to většinou obrazy z 19. století, moderně moc nefandím. Moje znalosti o obrazech jsou však téměř nulové. Co bych měl koupit, abych neprodělal, když bych to potřeboval zase prodat? Je vůbec vhodná doba na investování do starožitných obrazů? Karel Hrabák, Roztoky u Prahy Tu nejvhodnější dobu pan Hrabák propásl. V osmdesátých letech se daly pořídit krásné věci za, viděno dneškem, ještě krásnější ceny. Středně velký obrázek Hugo Ullika stál tehdy kolem 40 tisíc, dnes ho pod sedmdesát těžko pořídíte. Dvěstěprocentní zhodnocení za nějakých 5 let - to je trefa do černého. Možné je i nemožné Podle Naděždy Blažíčkové , která vede oddělení českého malířství 19. století v Národní galerii v Praze, se dá vysvětlit dnešní relativně malá poptávka po obrazech tím, že sběratelé, mezi kterými je nejvíce lékařů, nemají mnoho peněz. Poměrně velká část poptávky odpadla, když k nám ze zahraničí začali jezdit chudší turisté. Proti dřívějšku se však zase objevili noví zájemci o umění z řad podnikatelů, bank, spořitelen a realitních kanceláří. Zkrátka doby na investování do obrazů bývávaly lepší, ale obliba některého umění a vkus lidí jsou věci nevyzpytatelné. Kdo by si třeba v roce 1898 pomyslel, že za pouhých 600 franků neprodané Cézannovo zátiší, které jakýsi znalec pohrdlivě označil slovy "křivé ovoce v kácejících se nádobách", bude za dvě desetiletí ceněno na 300000 franků. Elita je drahá Při výběru obrazu bude hrát určitě velkou roli autor. Krásná, ale nesignovaná krajinka neznámého malíře bude určitě hůře prodejná než slabý Slavíček. Minulé století je bohaté na slavná jména. Snad vůbec nejvzácnější jsou obrazy Karla Purkyněho a Jaroslava Čermáka. Na trhu se však téměř neobjevují. Proto je těžké říci, jaká by měla být cena. Neexistuje-li nabídka, není se čeho zachytit. Unikát i za statisíce si kupce vždy najde, byť to trvá zpravidla déle. Dříve by asi nezaváhala Národní galerie, ale dnes její rozpočet často nestačí. Z 1. pol. 19. století, kdy se rodila moderní česká krajinomalba, je dnes zájem hlavně o tyto autory: Otec a syn Mánesové, Navrátil, Piepenhagen, Kosárek, Bubák, Ullík, Havránek. Z 2. pol. 19. století je velmi ceněna tzv. Generace Národního divadla, do které patří zejména Brožík, Hynais, Aleš, Schikaneder, Knüpfer a dále mladí umělci 90. let jako Marold, Slavíček, Radimský, Švabinský, Preisler, Kaván. Mařákovi favorité Vznik moderního umění se spojuje s rokem 1907, kdy byla založena populární Osma, a v kubistickém a fóbistickém duchu malují Filla, Kubišta, Špála a další. Ceny jejich obrazů šplhají do statisíců a dobře se prodávají v cizině. Po dílech uvedených autorů bude nejspíš vždy slušná poptávka. Průměrné olejomalby většiny z nich stojí kolem 100 tisíc korun. Oblíbené a zpravidla cenově dostupnější jsou práce žáků profesora Mařáka - tzv. Mařákovců. K nim patří z již jmenovaných Slavíček a Kaván, dále pak Hudeček, Lebeda, Ullmann, Panuška, Kalvoda, Minařík, Lolek, Bubeníček, Březina, Holub, Havelka a další. Snad kromě Slavíčka se jejich průměrná díla dají pořídit do 30 tisíc. Hodnota obrazu však nezávisí jen na autorovi. Oleje jednoznačně v čele Rozhoduje také technika provedení. Nejdražší jsou olejomalby, následují tempery a pastely, až o polovinu levnější než olejomalba může být kresba či grafika téhož autora. Stojí-li ve starožitnostech Solidet ve Francouzské ulici v Praze menší Ullmannův uhel 9 tisíc, za jeho podobný olej tam zaplatíte určitě přes patnáct. Velké plátno (asi 1.30 x 80 cm) tohoto autora začátkem února prodávali za 68000 korun. Jen pravděpodobnější pravděpodobnost Důležitou charakteristikou obrazu je bezpochyby signatura autora. Může podstatně zvýšit cenu. Svou váhu má též datování. Zejména u autorů, u nichž se speciálně cení některé období tvorby. Znalec však většinou pozná, kdy byl obraz namalován, podle motivu či způsobu malby. Raný Kaván je například cennější než pozdní. Obraz výrazně stoupne na ceně, má-li majitel doklad o tom, že byl vystaven na výstavě, či je publikován v knize či katalogu. Signatura, datování a doklad o účasti na výstavě totiž napomáhají identifikaci obrazu. A to je důležité za situace, kdy je na trhu tolik padělků, že ani soudní znalec vám nedokáže stoprocentně říci, zda je obraz pravý. Mezi sběrateli se traduje historka, že na svojí výstavu v Praze přijel František Kaván a prohlásil: Polovinu těchto obrazů jsem nenamaloval . Vylepšení s rizikem Kupující, který se snaží posoudit cenu, by si měl také položit otázku, v jakém je obraz stavu. Existují 4 možnosti. Ta nejlepší, která také opravňuje k nejvyšší ceně, je nepoškozené dílo v původním stavu. Téměř stejně ceněný je obraz v nepůvodním stavu, s restaurátorskými zásahy, které jsou ovšem kvalitní. Menší hodnotu má samozřejmě dílo v původním stavu, leč poškozené. Vůbec nejhorší možnost nastává, je-li obraz v nepůvodním stavu a špatně zrestaurovaný. Je s podivem, co může s průměrným obrazem udělat kvalitní rám. Jejich ceny prudce stouply (asi na trojnásobek) a zdobený rám dnes stojí podle velikosti 1000 - 3000 korun. Starožitné, nepoškozené rámy mají samozřejmě hodnotu vyšší. Existují i případy, kdy je rám cennější než obraz. Navzdory tomu, jak jsou rámy drahé, vyplatí se pořídit obrazu pěkný rám. A je lépe poradit se, než nevhodně skloubíte krásný rám a krásný obraz, leč každý v jiném stylu. Obezřetnost na místě Pana Hrabáka bude určitě zajímat věc, která podstatně ovlivňuje cenu obrazu, ač nemá s jeho hodnotou nic společného - totiž místo prodeje. Obrázek můžete koupit v galerii, starožitnictví, v aukci či na inzerát. Můj známý si svou sbírku Mařákovců vybudoval téměř výlučně pomocí inzerátů. Situace se od však té doby změnila. Jednak je mezi lidmi již méně skutečně dobrých věcí na prodej, jednak není radno pouštět si do bytu zájemce o koupi obrazu nebo uvést v inzerátu adresu. A je snad zbytečné dodávat, jak to skončí, pokud obrázkům nerozumíte alespoň tolik co prodávající, respektive kupující. Sázka na štěstí Podle dražebního řádu činí na aukcích vyvolávací cena dvě třetiny požadované ceny. Někdy se stane, že nepřijde nikdo, kdo by měl zájem zrovna o Ullmanna a vám se ho podaří koupit za vyvolávací cenu. Na akci starožitností společnosti Antikva Nova Praga, která se konala 16. března 1991, byl Ullmannův olej (49 x 56 cm) prodán za vyvolávací cenu 13000 korun. Dnes by se dal prodat patrně nejméně za dvacet tisíc. Nutno však dodat, že i na aukcích se vyskytují falzifikáty. Prodávající na aukci nese zase jiné riziko. Často se stane, že se obraz nevydraží, případně vydraží za cenu nižší, než na jakou si prodejce myslí. Na 9. aukci Antikvy Novy Praga z 1991 roku se nevydražilo 19 obrazů z 47. Provize Antikvy Novy je 15 % a platí ji prodávající z vydražené ceny. Nejbližší aukci, které by se náš čtenář mohl zúčastnit, pořádá Antikva Nova 19. března v hotelu Atrium od 13 hodin. Za vstup se platí 50 korun a katalog stojí rovněž 50. Několik dní před aukcí je možné si obrázky zařazené do dražby prohlédnout na bezplatné výstavě v Atriu. Další akce v její režii je až v červnu. Při nákupu na aukci je třeba počítat s tím, že se platí hotově, maximálně do druhého dne, ale v tom případě je nutné dát zálohu 20000 korun. V Domě kultury na Smíchově chystá Aukční síň s.p. aukci starožitností na 14. května. Vstupné bude 20 korun, 50 korun zaplatíte za katalog. Obrazy je možné vidět 14 dní před aukcí. V centru žádná láce V galeriích a starožitnostech lze uspět různě. Záleží na tom, zda chcete koupit či prodat a jak rychle. Někde jsou vyhlášeni vysokými cenami, například v prodejní galerii Palas v Náprstkově ulici v Praze či ve Vadamu Na Příkopech, levněji pořídíte třeba v starožitnostech Solidet na Vinohradech a nižší ceny mívají také mimopražští obchodníci. Navštívili jsme dvě pražská starožitnictví s různou podnikatelskou filozofií. Majitel Vadama Na Příkopech je plátcem daně z přidané hodnoty, protože jeho roční obrat je vyšší než 3 mil. korun. Sídlí na strategickém místě, na jedné z vůbec nejexponovanějších ulic v České republice. Zaměřil se na drahé věci. Prodává s obchodní marží 20 %. Typický les Antonína Hudečka (asi 40 x 50), olejomalbu, jste tu mohli začátkem února koupit za 34600 korun. O něco menší obrázek téhož autora (asi 40 x 30), rovněž lesní motiv, stál ve stejné době ve starožitnictví Solidet na Vinohradech 12000 korun. Zjednodušeně lze říci, že ceny průměrných obrazů Mařákovců se ve Vadamu pohybují mezi 30 a 40 tisíci zatímco v Solidetu mezi deseti a dvaceti tisíci. Na ruku za míň Něco jiného je prodej. Vyšší ceny naopak lákají. Kdyby náš čtenář chtěl ve Vadamu obraz prodat, má 2 možnosti. Buď ho prodá přímo starožitnictví, nebo dá obrázek do tzv. komise a starožitnictví pak pouze zprostředkovává prodej a strhává si zmíněnou 20% marži a 23% DPH z prodejní ceny. Prodejce si v tomto případě sám stanoví prodejní cenu. Neprodá-li se za tuto cenu obraz do 3 měsíců, starožitnictví může snížit cenu až na 70 % ceny původní. Nesouhlasí-li zákazník s touto cenou, vezme si zboží zpět a zaplatí manipulační poplatek 2 % z původní ceny zboží. Dlouho se neohřejí Starožitnictví Solidet na Vinohradech je mladé a jeho majitelé bojují s náklady tím, že se snaží o co nejrychlejší pohyb předmětů. Průměrný Mařákovec se tam ohřeje asi 14 dní. A není divu. Ceny jsou často o třetinu nižší než ve Vadamu. I zde existuje přímý nákup od občanů a komisní prodej. Z obrázků, které visí na zdech, jich je v komisi asi 30 %, zbytek vlastní Solidet a prodává za ceny asi o 10 - 20 % vyšší, než byly ceny nákupní. Daň z přidané hodnoty majitel neplatí. Obchodní marže při komisním prodeji je 10 %. Zhruba desetina věcí se v komisi neprodá a vrací se majiteli, který neplatí žádný manipulační či skladovací poplatek. Kupuje-li starožitnictví obrázek, dostane majitel peníze hned na ruku, ale je to méně, než za kolik by šel obraz do komise. Je to vlastně odměna za riziko, že obrázek, který starožitník koupil , nebude prodejný. Nebývají kunsthistoriky Bude-li cena obrázku úměrná kritériím, o kterých jsme hovořili, můžete udělat dobrý obchod. Ale můžete také splakat nad výdělkem, ukáže-li se, že jde o falzifikát. A nenechte se zmýlit, bude-li kdosi mávat papírem od soudního znalce. Posudek znalce je vyjádřením názoru člověka více či méně znalého, nemluvě o tom, že každý člověk má svou cenu. Zdaleka ne všichni soudní znalci jsou kunsthistorici a v České republice zatím není obvyklé, aby obchodníci se starožitnostmi spolupracovali s kunsthistoriky, tak jak je to na západě běžné. Náš čtenář by si měl nalézt nestranného znalce a nespokojit se s posudkem, který si dal vypracovat prodejce. Seznamy soudních znalců jsou k mání na každém obvodním soudu. KRAJINKY LETÍ: Lehce drahé pokoukání, jde-li o olej Julia Mařáka, zase však nemusíte mít těžkou hlavu, že vaše úspory žere inflace. DÍVKA SE DŽBÁNEM: Tak ji viděl a kolem roku 1850 na plátně zachytil český krajinář Antonín Waldhauser. 
other záhlaví: Osobní investice Příklady cen prací restaurátorů v Kč Vyčištění. menší obrázek: 1000 větší obrázek: 2000 Zpevnění malby, doplnění poškozených míst, retušování, povrchová konzervace. menší obrázek: 2000 větší obrázek: 4000 Oprava protrženého plátna, rozklížené či červotočem prožrané desky, plesnivého kartonu, nové nažehlení plátna. menší obrázek: 5 - 7 tis. větší obrázek: 10 - 20 tis. Restaurátoři mohou mít licenci A - pro závěsné a nástěnné obrazy a fresky, licenci B pro plastiky a licenci C pro umělecko-řemeslné věci. Našeho čtenáře bude zajímat licence A. Doporučujeme informovat se v Pražském ústavu památkové péče, kdo by byl vhodný i svou specializací v rámci licence. Vynikající odborník na fresky může mít tendenci nadsazovat barvy. U fresek je to žádoucí, protože od nich máte větší odstup, obrázku, na který se díváte ze dvou metrů, by to naopak mohlo uškodit , říká Michael Zachař z Pražského ústavu památkové péče. 
collection Cena tepla: Ještě nás zahřeje Z osidel dodavatelů zatím spotřebitel nikam neunikne Cena tepla stoupala od roku 1991 přímo drasticky. Do 30 . 4 .1991 platil nájemník 21 Kč za gigajoul. Do konce následujícího roku již 89 Kč. Od 1. ledna 1993 bylo za m 2 nutné platit 137 Kč u neměřených dodávek, u dodávek měřených na vstupu do objektu 120 Kč/GJ. Jaromír Složil Kruh je uzavřen. Ceny tepla rostou dále. Nájemník hře s cenami jen přihlíží. Ve hře je stát, výrobce tepla , jeho dodavatel a v pozadí spotřebitel. Nutná změna Cena za teplo patří do kategorie cen regulovaných. Dobrotivý stát snad spotřebitele tepla regulací ceny chrání? Nebuďte naivní. V Bytovém družstvu v Ostravě-Porubě mají spočteno, že v roce 1993 cena za teplo a teplou vodu vycházela v průměru na byt a rok na 12 tisíc korun. Průměrný plat ve státě se přitom blížil šesti tisícům korun. Dva měsíce v roce tam lidé dělali jen na teplo. Na jiných místech to není jiné. Stát drží cenu tepla na uzdě a musí ji ještě dotovat, protože jeho cena zdaleka neodpovídá nákladům. Dotace jdou ze státního rozpočtu, takže na tyto příspěvky na teplo přispíváme každý. Cenové skoky Regulovaných cen, týkajících se přímo domácností, je okolo 16 %. Je nutné přiznat, že nebýt regulace cen tepla, mnozí jeho výrobci by už jistě neexistovali. Ale také mnozí odběratelé by neměli na zaplacení. Pokud by se totiž cena za teplo uvolnila naráz, mohla by klidně v některých místech vyskočit i o 100 %. Náklady na výrobu tepla se pohybují v průměru okolo 200 Kč za gigajoul. Ale jsou výrobci tepla, kteří je vyrobí za 100 Kč, jiní naopak až za 400 Kč. Proto je nutno regulovat. Zde je ale paradox. Právě regulované ceny rostou pohříchu téměř nejrychleji. Stát regulací do určité míry nahrává výrobcům, aby si své vysoké náklady na výrobu zdůvodnili. Ale také jim doposud nedal příliš možností, aby mohli s vysokými náklady něco dělat. Stát ceny schválí poté, co je prověří a promíchá ve spotřebním koši. O tržní ceně za teplo si můžeme zatím nechat zdát. Regulovaná cena většinou znamená, že vlk se nažral a koza zůstala celá. Nebohý spotřebitel nemá ve svém bytě na vybranou. Musí platit, protože více trubek s teplem od různých dodavatelů do domu nevede. Chtěl by spotřebu tepla přesně měřit a také šetřit. Ale i tyto snahy o snížení poplatků za teplo jsou často iluzorní, nejsou všespasitelné. Čtěte na straně 12-13: Samotné měření spotřeby tepla peněženku nespasí Foto: ČTE BURZOVNÍ ZPRÁVY: Někdy jsou málo potěšitelné. Podobné to bude po nějakou dobu s cenami za teplo. 
person_interv Začal podnikat a vystřízlivěl Základem byla rodinná tradice * Vzniká model spolupráce zemědělců a zpracovatelů Byl jsem úplně naměkko, neschopen mluvit . Tak hodnotí Petr Chodura, podnikatel z Ostravy, první momenty po oznámení, že se stal Vynikajícím podnikatelem roku 1993. Jeho dojetí znásobila při vyhlašování přítomnost Tomáše Bati, Jiřího Lobkowitze, Tomáše Ježka a pořadatelů soutěže - Českého manažerského centra v Čelákovicích. Na letošním ročníku soutěže se spolupodílí i Profit. Jaromír Složil Petr Chodura podniká v oboru výroby masných výrobků. Úzce navazuje na tradici podnikání svého rodu, především dědy. Jeho jméno, to byl na Ostravsku pojem. Od něj získal vnuk výtečné základy, ač sám vystudoval školu zaměřenou na dopravu. Po vojně začal v Masokombinátu v Ostravě-Martinově. V dopravě, ale zajímal se o všechno z provozu. Vystudoval Vysokou školu ekonomickou a přešel na obchodní útvar. Nakonec se stal asistentem ředitele. Koncentrovaly se u něj informace, mohl pomýšlet na postup. V roce 1990 to vzdal a začal podnikat. Cítil, že jen tak může uskutečnit své představy. * Takže jste se cítil schopen "jít do toho"? Ve státním podniku mne ubíjel stereotyp a nepružnost. Bylo zřejmé, že stav se příliš rychle nezmění. Průpravu jsem měl všeho druhu. Třeba při rozvozu jsem denně přenesl pěkných pár tun na zádech. Jedna městská čtvrť "váží" sto kilogramů. * Jak složitý byl přechod na podnikatelskou dráhu? Věděl jsem přesně, co chci. Hledal jsem ten nejsprávnější směr. Začal jsem provozováním hospody, která byla mnohokrát vykradena. Začínal jsem mít pocit, že to nemá smysl. Jsem ale tvrdohlavý, neustoupil jsem. Hospoda byla jen startem , polem k podnikání s masem a masnými výrobky. Nyní mám firmu, která vyrábí více jak dvě tuny masných specialit denně, mám pět obchodů na severu Moravy. Celkem zaměstnávám zhruba stovku lidí. Prostě - starostí je spousta. * A samotný start po odchodu z Martinova? Ten byl krutý. Myslel jsem si totiž, že už všechno umím. Některé ekonomické vazby jsem podcenil. Třeba cenovou politiku při nákupu surovin, kdy je nutné hodně předvídat. Nebo způsob, jak se uplatnit na trhu, který je hodně konzervativní. Skutečně se to musí zažít na vlastní kůži. Okamžitě jsem tehdy vystřízlivěl. Dělal jsem bez přestávky celé týdny, často v noci. Je to šance - jako když se prodíráte křovím a v dáli svítí mýtina. Křoví je husté a často neprostupné. Podnikání je obrovská životní škola. * Možná jak pro koho ... Stále ještě mohou lidé začít. Ale jsou pohodlní a ani konkurence není dostatečná, aby stimulovala začínající podnikatele. Na začátku je nejdůležitější ujasnit si cíle a pak z cesty neustupovat. Svou myšlenkou je třeba žít, být schopen hodně obětovat. A přesvědčen jsem ještě o jednom - je třeba mít vysoké cíle a s malými se nespokojit. * Jak tomu rozumět? Začal jsem, řekněme, jako provazochodec. Lidé chodili po zemi, já nějakých dvacet centimetrů nad ní. Klidně jsem mohl seskočit a dál dělat ve státním podniku, nic by se nestalo. Ale začal jsem lano zvedat a seskočit už nebylo možné. * Takže vysoké nasazení nepřestává? Z domova odcházím před šestou a přicházím před půlnocí. Někdy bývám v neděli doma. Firma produkuje na padesát sortimentních druhů párků, klobásek, salámů, vyjma trvanlivých . Zatím jsem nikdy neměl vlastní kancelář, nepotřeboval jsem ji. Vše se odbývá v poklusu, na cestě. * Provoz má přece už svůj rytmus. Cílem je produkce okolo sedmi až deseti tun denně. Především potřebujeme dokonalé zázemí, abychom byli určitou jistotou pro * Jakápak jistota v tržních podmínkách? Nechci být jednou nahoře, podruhé dole. Pro zásobování Ostravska a Frýdeckomístecka potřebuje firma svá jatka. Dnes nakupujeme maso zprostředkovaně. Čili za vyšší ceny, než si představuji. Potřebuji větší nezávislost a výsledky budou lepší. * V čem má nezávislost spočívat? Pracuji na modelu spolupráce zemědělců se zpracovateli. Je otázkou, zda všude najdu správné lidi, myslící tržně a dynamicky. Spolupráce by měla dostat patřičný rytmus, režim. Vysoké využití podhorských pastvin, nejkvalitnější stáda. To jsou předpoklady pro výrobu kvalitních potravin. Moderní technologii máme my, kvalitní stáda by měli zemědělci. Výsledkem musí být kvalitní zboží a pro všechny zisk. * Vaše myšlenka mi připadá idealistická. Cena masa doslova kličkuje, zemědělci se bouří nad růstem nákladů. Jen málo z nich není ztrátových, a vy v tuto chvíli přicházíte s potřebou pravidelných dodávek, za stabilní ceny, ve vysoké kvalitě. Časem to přijde. Chci jen vysvětlit - mně nejde o nějaké bezmála kartelové dohody. Doba gigantománie je pryč. Vždyť i nová jatka, pro něž potřebujeme maso, budou mít jen osmdesát pracovních míst. Denní kapacitu tři až čtyři sta kusů vepřového a do stovky hovězího. Zjednodušeně řečeno, kolik region vyprodukuje, a také spotřebuje. Ve výhledu počítáme i se skopovým, které nabízí exportní možnosti. * Pořád nechápu, kde je ta šance pro zemědělce? V garanci stabilních odběrů hospodářských zvířat. Ne na rok, ale na delší období. Spolupráce bude jasná pro obě strany. Cílem je zkvalitňovat chovy. Vyžádá si to také spoluúčast na budování farem. * Trochu velký záběr. Myslíte si, že na to stačíte? Určitou svou představu si chci ověřit a potvrdit při cestě po USA, kterou jsem obdržel za vítězství v soutěži podnikatelů. * K různým soutěžím mám výhrady. Myslet si můžete leccos. Poté, kdy se výběr soutěžících zúžil na osm, šlo do tuhého. Čtrnáct dnů před vyhlášením vítěze byla firma pod rentgenem. Doslova. * To se tak jen říká. Možná. V našem případě se jednalo o hloubkovou prověrku začátků, současnosti i budoucnosti firmy. Kontrole byl podroben každý provoz. Přijeli podnikatelé z Kanady a posuzovali zcela nestranně. Prověřovali vše do detailů. Ptali se na ekonomiku, investice, kvalitu, prodejnost, marketing, výběr lidí. Debatovali s mými zaměstnanci. V programu měli i rozhovor s vedením spořitelny. Ta je mým jediným bankovním ústavem. Kontrolu zajímala jen fakta. Nabyla přesvědčení, že do finále patřím. * A finále samotné? Když mne v Brně posadili do první řady, trochu jsem znejistěl a tušil, že osmý asi nebudu. Výhra mne potěšila. Byly to hezké okamžiky, ale druhý den znovu do práce. Nebojím se jí, spíše lidské závisti. Kontakt: Firma Chodura, 30. dubna 8, 701 00 Ostrava 1, tel/FAX: (069) 23 13 98, výrobna Stará Ves nad Ondřejnicí 552, tel.: (0658) 92715 Foto: MARKET CHODURA V HAVÍŘOVĚ: Prodejna stále nabízí široký sortiment specialit. A jak chutnají. Citát: Podnikání je bezpochyby krutá dřina, ale krásná 
overview štoček: KALENDÁŘ PODNIKATELE Slovensko, Polsko, Maďarsko SLOVENSKO APLI-COMP [94 - 3. kontraktační a prodejní výstava aplikací výpočetní techniky: Žilina, 26. - 29 . 4 .1994. Pořádá Dom techniky ZS VTS, 011 32 Žilina, Vysokoškolákov 4, tel.: (089) 326 12, 301 53, 469 63-6, FAX: (089) 521 01, telex: 75423 . AUTOSALÓN: Nitra, 27 . 4 . - 1 . 5 .1994. Organizuje Agrokomplex Výstavnictvo, 949 01 Nitra, Výstavná 4, tel.: (087) 364 06, 364 01-3, 365 17, FAX: (087) 353 30, telex: 984 00. TRAVELLING - výstava věnovaná cestovnímu ruchu: Trenčín, výstaviště TMM, 27. - 30 . 4 .1994. Pořádá Výstavisko TMM, a.s., 911 01 Trenčín, Pod Sokolicami 43, tel.: (0831) 395204 , 356 00, 395111 , FAX: (0831) 356 00, 357 49. VERCAJCH - mezinárodní výstava nástrojů, nářadí, strojů, materiálů a technického vybavení řemeslnických dílen: Trenčín, 27. - 30 . 4 .1994. Pořádá Výstavisko TMM, Trenčín. INTERGUMA - 6. mezinárodní kontraktačně prodejní výstava: Púchov, 24. - 28 . 5 .1994. Organizuje Matador, a.s., 020 32 Púchov, Terézie Vansovej 1054/45, tel.: (0825) 2549, 512661 , 416 59, 2351, FAX: (0825) 424 03,telex: 75259 , 75202 . AGROSALÓN - stroje a zařízení pro farmy a zahradnictví: Nitra 25. - 29 . 5 .1994. Organizuje Agrokomplex, Nitra. POLSKO Poznaň DOMEXPO - jarní veletrh spotřebního zboží: 12. - 15 . 4 .1994. MEBLE - veletrh nábytku a interiérové úpravy: Poznaň, 12. - 15 . 4 .1994. INFOSYSTÉM - mezinárodní veletrh elektroniky, telekomunikace a počítačové techniky: 17. - 20 . 5 .1994. POLYGRAFIA - mezinárodní veletrh polygrafických strojů: 17. - 20 . 5 .1994. POZNAŇSKÝ MEZINÁRODNÍ VELETRH - 66. ročník: 12. - 17 . 6 .1994. DREMA - mezinárodní salon dřevoobráběcích strojů a nářadí: 12. - 17 . 6 .1994. VELETRH UMĚNÍ: 12. - 17 . 6 .1994. Veletrhy v Poznani organizují Miedzynarodowe targi Poznanskie, Glodowska 14, 60-734 Poznaň, tel.: ( 4852 ) 692592 , telex: 413251 targ pl. Katowice MÓDA KATOWICE - mezinárodní výstava oděvů: 7. - 10 . 4 .1994. INTRECO - mezinárodní výstava ekologie: 20. - 23 . 4 .1994. FOODTARG - JARO - mezinárodní výstava potravinářského zboží: 5. - 8 . 5 .1994. SAVEX - výstava zabezpečovací techniky, vojenského, leteckého a policejního vybavení: 9. - 12 . 6 .1994. Kontakt: Altman, s.r.o., Mojmírova 5, 709 41 Ostrava - Mariánské Hory, tel./FAX: (069) 662 4638. MAĎARSKO IFABO - mezinárodní odborný veletrh vybavení kanceláří, počítačů, software a telekomunikační techniky: Budapešť, 12. - 16 . 4 .1994. CONSTRUMA - odborný veletrh pro stavebnictví: Budapešť, 3. - 7 . 5 .1994. DECORSTONE - odborný veletrh průmyslu mramoru, žuly, kamene: Budapešť, 3. - 7 . 5 .1994. INDUSTRIA [94 - mezinárodní investiční veletrh: Budapešť, 31 . 5 . - 4 . 6 .1994. Veletrhy v Budapešti organizuje Hungexpo, P.O. BOX 44, H - 1441 Budapešť, tel.:(00361) 263 6000, FAX: (00361) 263 6098. 
comment Názor Hospodářský vývoj v ČR by mohl být příznivější při pružnější dopravě, v čemž brání některá legislativní opatření. Malá pozornost se věnuje kombinované přepravě, která snižuje negativní účinky silniční dopravy na životní prostředí. Jako převážně tranzitní země potřebujete zlepšit koordinaci systémů přepravy. Takové firmy jako naše tomu mohou napomoci. Vadí nám však české předpisy, které zakazují dovoz ekologických nákladních vozů, starších tří let. Nejsme spokojeni ani s úrovní komunikačního spojení, které musí mít rozvinutá země na patřičné úrovni. Michael U. Villinger, ředitel spedice a prodeje, DANZAS AG 
advice Aprílový rádce: Zákon a my Dárek k narozeninám K narozeninám jsem dal manželce dárek, ale ona s ním nezachází dobře a podle mých představ. Chtěl jsem ho proto zpět. Ona se však brání známým rčením - co se jednou dá, to se z ruky nevydá. Musí mi dárek vydat dobrovolně nebo mám podat žalobu u soudu? Pavel Dáreček, Dárkov Podle ustanovení 630 občanského zákoníku se dárce může domáhat vrácení daru, jestliže se obdarovaný chová k němu nebo k členům jeho rodiny tak, že tím porušuje dobré mravy. S ohledem na toto ustanovení by se hrubé chování muselo týkat vaší osoby a nestačí pouze nevhodné zacházení s předmětem darovací smlouvy, to je darem. Z tohoto důvodu by byla vaše žaloba na vrácení daru u soudu zamítnuta. Tato informace však platí pouze za předpokladu, že jste skutečně svou manželku "obdaroval", což předpokládá, že darovaný předmět byl skutečně vaším výlučným vlastnictvím a nebyl součástí bezpodílového spoluvlastnictví manželů. V případě, že darovaný předmět byl v bezpodílovém spoluvlastnictví manželů, vůbec k žádnému darování mezi vámi a vaší manželkou nedošlo, a oba jste nadále bezpodílovými spoluvlastníky ve vztahu k tomuto daru. "Šlofík" po obědě V bývalém státním podniku jsem byl zvyklý dát si po obědě šlofíka, protože po přísunu kalorií jsem byl unaven a jídlo potřebuje slehnout. Navíc to nebylo v práci poznat. Dnes, když dělám u soukromníka, nepřipadá odpolední klid v úvahu. Tím mi vyloženě útočí na zdraví a rodinnou pohodu, protože večer jsem unaven a nemohu v posteli podávat takové výkony, na jaké byla dříve manželka zvyklá. Mohu se bránit? Cyril Ospalec, Postelov Zákoník práce ukládá mimo jiné pracovníkům povinnost plně využívat pracovní doby k vykonávání svěřených prací - viz paragraf 73. Zároveň je však tímto zákonem stanovena povinnost zaměstnavatele poskytnout pracovníkovi nejdéle po pěti hodinách nepřetržité práce pracovní přestávku na jídlo a oddech v trvání nejméně třiceti minut . Tato přestávka se započítává do pracovní doby. Pokud vám takto stanovená přestávka v práci neposkytuje dostatečnou možnost regenerace, pokuste se sjednat s vaším zaměstnavatelem pracovní dobu jinak upravenou či pracovní dobu kratší. Kratší pracovní doba by se však odrazila ve výši vaší mzdy. Je na vás, abyste zvolil, jak mezi vyšší mzdou či rodinnou pohodou, tak mezi pomocí ze strany odborové organizace či odborného lékaře. Odzkušování zboží Mám obchod se smíšeným zbožím, kde také prodávám pánskou ochranu. Nedávno přišly tři manželské i nemanželské páry a poukazovaly na to, že po použití u mě nekvalitního zboží došlo k otěhotnění partnerek. Já na tom však vinu nemám. Je pravda, že musím přezkušovat každé zboží, abych mohl prodávat jen prvotřídní jakost? Budu muset platit případné interupce? Radim Smolař, Smolné Doporučuji vám, abyste žádné případné interupce dobrovolně neplatil. V případném soudním řízení, které by proti vám poškozené páry vyvolaly, a ve kterém by se domáhaly náhrady škody, by musely zcela jednoznačně prokázat, že ke škodě (pokud však otěhotnění můžeme škodou nazývat) došlo výhradně v souvislosti s prodejem nekvalitního zboží. Je nepochybné, že páry nebudou schopny prokázat, že například partnerky neotěhotněly někdy jindy a s jiným mužem a použití u vás zakoupené ochrany nemělo v tomto případě vůbec žádný význam. Tajemství firmy V dobré hospodské společnosti jsem se vyjádřil o tom, že poměry v naší firmě se nedají klasifikovat nijak jinak, než jedním slovem - superkontramultiextraunikátní holomajzna. Vedením firmy jsem však byl upozorněn, protože nějaký dobrák mé hodnocení ještě za tepla donesl šéfům, že jsem prozradil důležité vnitřní firemní tajemství. Má vedení firmy pravdu? Jaroslav Upřímný, Pravdomluvno Vzhledem k tomu, že nemám příliš konkrétní představu , co se skrývá pod výrazem "superkontramultiextraunikátní holomajzna" a pomoc jsem nenašla v mně dostupné literatuře, netroufám si vámi položenou otázku zodpovědět. Odpověď poskytnutá za takto neúplných informací by byla ultrasuperkontramultiextraunikátní holomajznou. Aprílové odpovědi připravila Advokátní kancelář JUDr. Rebeky Blábolivé, Chytrovice nad Chytrou. Kontakt: Všeodpovědna, Za pár šupů 39, 123 45 Chytrovice nad Chytrou, tel.: (01122) 987123456 . 
caption text k ilustraci firma Neprodal: HODY, HODY, DOPROVODY: Dejte doklady malovaný, aspoň trochu hodnověrný - tady Česká obchodní inspekce. 
description Zdarma? Nebrat! Na padesát starostů měst v ČR obdrželo v závěru loňského roku nabídku Bety Olomouc k bezplatnému odběru dlažby. Pro každého to byl celý kamion, představovaný 150 m 2 a cenou okolo 40 tisíc Kč. Podmínkou byl vlastní výběr ze 48 druhů dlažby v Ostravě-Hrabové. Tři dny před akcí, kdy měli starostové nahlásit svůj zájem, se začaly naplňovat nejčernější představy. Přihlásilo se jediné město. Že by starostové nechtěli dlažbu ani zadarmo? Forma reklamy Zádrhel vznikl na městských úřadech. Nabídka z Bety postupovala podle kompetencí nebo někde zůstala ležet. Lidé z Bety žhavili telefony a dopisy hledali. Postupně nacházeli a firma nakonec na akci předala 13 tisíc m 2 dlažby zástupcům 50 měst. Byla však i starostka, která bez řádného přečtení dopisu tvrdila, že podobných nabídek mají denně mraky. Beta chtěla touto formou prorazit na trhu s novou dlažbou a reliéfy. Důvody pro V podniku Beta, který vznikl po rozdělení Prefy Olomouc, je výroba dlažby jednou z řady druhů betonářského zboží. To se vyrábí v šesti provozovnách na severu Moravy. K rozhodnutí vyrábět dlažbu došlo po návštěvě stavební výstavy Bauma 1992 v Mnichově. Podobný druh dlažby na našem trhu chyběl. Další důvody pro zahájení výroby byly: * Zámková dlažba, která zaplavila trh před čtyřmi lety, je příliš jednotvárná a nedává architektovi dostatek možností pro estetické ztvárnění ploch. * Nový typ dlažby má velkou pevnost oproti jiným typům (vyrábí se tlakem 600 tun) i při malé tloušťce a rozměrech 40x40, resp. 40x60 cm. * Cena za m 2 může být srovnatelná s cenou za zámkovou dlažbu. * Nový typ dlažby je možné vhodně prostorově kombinovat se zámkovou dlažbou okolo stromů, na okrajích chodníků a jinde. Vše hovořilo pro. Zařízení na výrobu dlažby německé firmy Henke zakoupila Beta za 40 milionů korun a další vyvolané investice dosáhly 20 milionů Kč. Výroba v provozovně ve Frýdku-Místku začala od 2. pololetí 1993 s možností denní produkce až 700 m 2. Vyrábí se však podstatně méně. Naše původní představy se nenaplnily, říká Jiří Till , generální ředitel (na snímku). Zároveň vypočítává, na co v počátečním nadšení zapomněli: * Forma písemné nabídky nestačí, ať už jde o leták či prospekt s průvodním dopisem. Tištěnými materiály je dnes zákazník zavalen, těžko se v nich orientuje. Na přímé nabídky poštou byla odezva slabá, ač odešlo na 15 tisíc dopisů. * Písemnou formu je vhodné používat při nabídkách architektům a stavebním úřadům. Poté však musí následovat bezprostřední kontakt, zákazník musí výrobek vidět a seznámit se s ním. * Nutné jsou osobní návštěvy u osob, které volbu a nákup dlažby ovlivňují. Dlažba z Bety je vhodná hlavně do center historických a lázeňských měst. V Betě se poučili a začali znovu. Třeba tak, že nabídli dodávky zdarma. Že budou následovat objednávky, jsou si jisti. Jan Polák Kontakt: Beta, a.s., Vejdovského 4, 772 11 Olomouc, tel.:(068) 522 53 95, FAX:(068) 522 58 28 
other Obrázek: 8 Kancelář: Incentive Travel Oblast: Itálie - Lido di Jesolo Ubytovací zařízení: Hotel Sant Ambrogio *** Cena za osobu Kč: Květen 1994 - 4490 Dítě Kč: Do 12 let sleva 10 % Stravování: Snídaně, doplatek na polopenzi 1500 Kč za týden Doprava: Vlastní Popis: Hotel je umístěn v oblasti Lido di Jesolo, na severu Itálie v Benátské laguně. Je zde 15 km dlouhá písečná pláž, která se mírně svažuje do moře, což je vhodné zejména pro rodiny s malými dětmi. Hotel leží cca 80 m od pláže vyhrazené jen hotelovým hostům. Na pláži jsou bezplatně k dispozici lehátka a slunečníky. Vlastní bazén na terase hotelu s barem. Klimatizovaná jídelna, světlá místnost pro snídaně. Pokoje se sprchou, WC a telefonem. V ceně je jen snídaně. Za doplatek večeře nebo oběd podle jídelního lístku. Kuchyně italská, německá a mezinárodní. Parkoviště u hotelu. 
news | Hospodářská komora | Hospodářská komora Ostrava zastřešuje regionální aktivity, potřebné pro rozvoj podnikání. Je členem orgánů při ostravském úřadu práce, Agentuře pro regionální rozvoj, Technologicko-inovačním centru Vítkovice a podobně. Dále spolupracuje s podnikatelskými organizacemi ve více jak 28 státech světa. Člen hospodářské komory má tedy možnost nahlédnout do seznamu zahraničních poptávek a nabídek, případně přes komoru navázat spolupráci se zahraniční komorou. Zároveň ostravská komora vydává exportní katalog českých firem, který putuje asi do stovky zemí. Pro přímý kontakt navázala komora styky se sousedními regionálními komorami v Polsku (Bialsko-Biala, Katovice) a na Slovensku (Žilina). Pro potřeby podnikatelů-exportérů je v komoře k dispozici celní sazebník, přehled platných právních předpisů potřebných pro zahraniční obchod, a další nutné předpisy. Ladislav Víla Kontakt: Hospodářská komora, Hotelový dům Jindřich, Nádražní 66, 701 00 Ostrava 1, telefon: (069) 62 64431 , 62 64427 , tel. + FAX: (069) 61 14055 . 
comment štoček: Názor Firmy, které u nás vyrábějí stavební hmoty, zásadně nemají vlastní prodej. Odbyt realizují přes velkoobchody, se kterými průběžně projednávají poptávku a nové trendy na trhu. Výhodou systému je, že velkoprodejce může maloodběratelům poskytnout poradenské služby, které výrobce nemůže zabezpečit. Nabízí rovněž široký sortiment stavebnin, což zvyšuje zájem odběratelů a šanci rychle zboží prodat. Není to systém převratný, ale funkční a perspektivní, na rozdíl od běžného v ČR, kdy se každý snaží být vším - výrobcem i prodejcem. Ulrich Neumann, ředitel Saského zemského svazu prodejců stavebnin 
topic_interv PRIVATIZACE Konec za 2.5 roku Pohledávky po lhůtě splatnosti činí skoro sedm miliard korun I když druhá vlna kuponové privatizace ještě pořádně nezačala, pro Fond národního majetku už vlastně skončila. Ví, že tento majetek nové majitele najde. Nachází jej však všechen majetek, o kterém bylo rozhodnuto, že se bude privatizovat? O tom,jak probíhá privatizace nejen kuponová, Profit diskutoval s Tomášem Ježkem , předsedou Fondu národního majetku. Miroslav Kaňa, Jaroslav Šulc * Část majetku privatizovaného přímým prodejem sice našla své majitele, ale ti se občas nemají k jeho zaplacení. Zůstanou dlužit ? Prezidium Fondu národního majetku hledá řešení, jak náležitě snížit počet dlužníků, kteří jsou s placením v prodlevě. Jde sice o téměř sedm miliard korun pohledávek po lhůtě splatnosti, ale přesto to vidím - až na nepatrné výjimky - ne jako problém morální, či dokonce trestný, ale spíše jako otázku ekonomickou. * Co tím chcete říci? Že úrokové sazby jsou vysoké , je zřejmé. Proto splatit úvěr za čtyři roky je pro většinu nových vlastníků nemožné. Navrhujeme prodloužit dobu splácení. Potíže se splácením však paradoxně mají i svou dobrou stránku - prolamují nechuť některých kruhů vůči prodeji objektů na delší splátky. * O tom se přece hodně diskutovalo ve federálním parlamentu na podzim 1990. Tehdy proti sobě stály dvě koncepce privatizace - buď kuponově, nebo na splátky, leasingem a podobně. To, že tehdy zvítězila první koncepce, považuji za správné. Neštěstí však bylo, že se druhá metoda zcela zavrhla. Život nás po čase a poté, co 70 procent majetku se zprivatizovalo, přiměl se ke splátkám znovu vrátit a teprve teď použít to, co v této dříve zavržené koncepci dnes vidíme jako racionální. * Budete prodlužovat dobu splácení i v případech, kdy někdo vydražil provozovnu jen tak, že své konkurenty usadil přemrštěně vysokou cenou? Takovou žádost o odklad splátek bychom považovali za absurdní. Ale určitě bude dost majitelů, kterým nepomohou ani dlouhodobé splátky. Prostě doba se změnila a produkce jejich podniků nemá odbyt. Pak se nabízí možnost přijímat majetek zpět. Ten bychom přeměňovali na obchodní - nejčastěji na akciovou společnost, a pak její akcie běžně prodávali. Fond národního majetku umí mít akcie, ale neumí spravovat fyzický majetek. Těžko si představit, že bude někdo z našeho fondu jezdit třeba do Náchoda kontrolovat , jak se tam zachází s naším majetkem. * Kde tuto metodu použijete nejčastěji? V případech, kdy někdo dostane restituovaný majetek, k němuž však mezitím bylo něco přistavěno. Restituent chce jen to svoje, ale to se od toho nového nedá prakticky oddělit. O to nové většinou nemá ani zájem a taky na to většinou nemá peníze. V těchto případech na ten přistavený majetek náš fond vydá akcie, ty prodá, a restituent - jako čelný člen budoucího představenstva - bude na něm s dalšími spoluvlastníky hospodařit. * Přesto ale skoro sedm miliard korun pohledávek, které má Fond u neplatičů, není zrovna málo. To byl stav ke konci loňského roku. Když částka rostla - a jde asi o 240 prodaných provozních jednotek - zvýšil Fond pozornost jejímu vymáhání. Začínáme upomínkami, těch bylo vloni asi osm set, a končíme soudními žalobami za nedoplatek kupní ceny. Bylo jich podáno na sedmdesát. * Odkud vyšel impulz, abyste poněkud polevili v tlaku na vymáhání částek a hledali, jak je rozložit na delší období? Samozřejmě od nás samotných. Obvykle je snadno vidět, že podmínky splácení jsou neúnosně tvrdé, zvláště když se podnikateli staví do cesty překážky, které on sám nemůže nijak ovlivnit - jsou povolení, na která se čeká měsíce , a podobně. Ale také máme signály z bank, kde je rovněž cítit snahu restrukturalizovat dluhy obsluhy do delšího období. * Vraťme se ještě k případům, že dražbu nebo veřejnou soutěž vyhrál ten, který nasadil neúměrně vysokou cenu, a teď, když má splácet dluhy i s úroky, je v koncích. Vím o spoustě případů, kdy podnikatelé, kteří si udělali seriózní propočty , za kolik lze objekt koupit a co s ním, jej nezískali a skončili až třeba na třetím, čtvrtém místě za furiantskými projekty. Takový byl třeba prodej Pragolaktosu. Běžné byly tyto případy v malé privatizaci, kdy někdo se dal strhnout atmosférou dražby a koupil objekt vysoko nad ekonomicky odůvodněnou a tedy skutečnou tržní cenu. Vzápětí jsme toho člověka měli tady v úřadě s prosbou, že to za ty peníze už nechce, protože z dražební horečky mezitím vystřízlivěl. Řešení máme, i když není jednoduché a celou privatizaci protahuje: Zpátky objekt znárodňovat nebudeme, ale nabídneme ho druhému v pořadí. * Kolik majetku se vlastně privatizuje celkem? Za necelých devět set miliard korun. Skoro šedesát procent se ho bezúplatně převádí na nové majitele. Sem patří kuponová privatizace, převody na obce, restituce a rezervní fondy. * O majetku, který přechází na obce, se moc nemluví. Protože není lákavé pro novináře, když se třeba mateřská školka, sportovní zařízení či byty z majetku bývalého podniku účetně jednoduše papírově přepíšou na magistrát. Chtěli jsme tak odbřemenit výrobní podniky od majetku, který nemá mnoho společného s jeho vlastní podnikatelskou činností, a spíš mu přidělává starosti a zvyšuje náklady. * Byly na obce převedeny i nějaké akcie? Ano, a to v případě, že jsme obce chtěli zainteresovat na užší spolupráci s výrobními závody, ležícími v příslušném regionu. Podobné to bylo u obcí, kde jsou lázně. *Ale do celkového součtu chybí ještě pár set miliard korun. To je právě majetek, určený k přímému prodeji, případně k převodu na akcie. Je to jednoduché schéma: Třetinu dostaly domácnosti, v kuponové privatizaci Druhá třetina se rozdala obcím, či vyčlenila na náhrady a teprve třetí třetina majetku státního se fakticky prodává. * Jak se stavíte k hlasům privatizaci ukončit v co nejkratší době? Myslím, že by mohla skončit do konce roku 1996. Zůstanou sice závazky a pohledávky, ale ty už nemusí vyřizovat Fond. To může zvládnout odbor třeba na ministerstvu financí. * Dlouhodobý pohled na strukturu vlastnictví v některých zemích západní Evropy naznačuje střídání etap znárodňování a privatizování, často jedné a téže firmy. Uvažuje se také u nás s myšlenkou, že za jistých okolností převezme na nějakou dobu firmu stát, aby ji pak zase prodal? Naše privatizace má výrazně transformační podobu. To nezažila ani Anglie, ani Francie, kde byla v různých dobách váha státního sektoru v ekonomice výrazná. U nich šlo vždy o tržní, byť smíšenou ekonomiku, kdežto u nás byla privatizace skokem do tržního světa. Pokud u nás se trh etabluje stejně jako tomu je tam, tak si docela klidně dokážu představit situaci, kdy se některé firmy, či dílčí úseky v ekonomice vrátí opět státu. Šlo by však nepochybně o výjimku, která by neměla vliv na systém. citát do linek Dokážu si představit situaci, kdy se některé firmy vrátí státu 
other Kolik zaplatí Švýcar za 5 minut telefonování (v CHF) Velké Británie- 
news Kasal: Precedens pro restituce církví Praha (haš) - Páteční rozhodnutí sněmovny, že se obce stávají osobami povinnými vydávat majetek židům, "předjímá svým způsobem další vývoj diskusí o církevních restitucích". Zpravodaji LN to včera řekl místopředseda parlamentu Jan Kasal (KDU-ČSL). Plánovaná schůzka místopředsedů vládních stran 10. května podle něho zahájí etapu, která problém restituce církevního majetku završí. Kasal oznámil, že ministři KDU ČSL předložili ve vládě návrh usnesení, podle něhož majetek církvím již připsaný má být vydán okamžitě a majetek ve státním vlastnictví po dohodě státu s církvemi. Spolu s precedentním pátečním zásahem do obecního majetku tak podle něho mizí velká část dosavadních překážek. "Zbývá ještě majetek spolků, emigrantů a tzv. rodinných podniků," připomněl. 
news Rekonstrukce bohatých investorů ohrožují památky v hlavním městě Praha (mš) - Se znepokojením sledují pražští památkáři jednání o stavbě hotelu Ritz Carlton v areálu Slovanského domu v centru Prahy. Z informace Útvaru hl. architekta hl. města Prahy vyplývá, že půjde o dostavbu ve dvoře. Ritz Carlton má představu, že zde bude k dispozici 300 pokojů. Útvar hl. architekta však vyvíjí na investora tlak, aby kapacitu snížil alespoň o dvacet pokojů. To vše za podmínky, že přední trakt barokního paláce zůstane neporušený a přístavba hotelu v zadní části Slovanského domu nebude převyšovat hladinu ostatních budov a vyhne se staletým chráněným platanům. Historické objekty v Praze před velkými zásahy a neuváženými modernizacemi uchránil v minulém čtyřicetiletí nedostatek peněz, uvedla ing. arch. Dagmar Sedláková z Pražského ústavu památkové péče. Největší problémy jsou dnes z hlediska památkářů v případech, kdy majitel prázdný historický objekt pronajme nebo prodá bohatému investorovi. V Praze mají památkáři nepříliš dobré zkušenosti např. s přestavbou památkových objektů pro Komerční banku. Bohatí investoři usilují v projektech o jakési módní luxusní prostředí. V interiérech často neumějí ocenit uměleckořemeslnou kvalitu, např. štukové stropy či pěkně profilovaná okna. Podle Dagmar Sedlákové se provedly zbytečně velké vnitřní úpravy Kučerova paláce na Pohořelci, kde dnes sídlí Komerční banka. Nešťastná byla i rekonstrukce v Havlíčkově ulici, kde donedávna bývalo v přízemí lahůdkářství z roku 1935 s vzácně zachovalým interiérem, který přestavba na Komerční banku podle Sedlákové zcela zničila. Stavba hotelu Ritz Carlton zasáhne do dvora Slovanského domu, kde je chráněná zahrada se staletými platany. Foto Zdeněk Merta - LN 
news Dominika Šostého, posledního z pětice obviněných, kteří v sobotu 12.března uprchli z vazební věznice v Karviné-Fryštátě, včera odpoledne zadrželi policisté v Havířově. Potvrdila to tisková mluvčí severomoravské policie Dagmar Bednarčíková.Pětadvacetiletý, jedenkrát soudně trestaný Dominik Šostý z Havířova Suché byl ve vazbě od loňského srpna pro rozsáhlou majetkovou trestnou činnost. Některé ostravské sdělovací prostředky informovaly, že Šostý byl iniciátorem útěku. Objevily se i spekulace, že si po opuštění vazební věznice doma vyzvedl cestovní pas a kufřík s milionem korun. Noviny na Ostravsku nevylučovaly, že by Šostý mohl opustit republiku. 
news Z KAN bude možná jen iniciativa Praha (jap) - Z politického hnutí by se Klub angažovaných nestraníků mohl změnit v politickou iniciativu. Na včerejší tiskové konferenci KAN to uvedl jeho předseda E. Dejmek. Možnou změnu odůvodnil tím, že KAN by měl především sdružovat odborníky, kteří nechtějí být svázáni stranickou disciplínou. To Dejmek považuje za návrat k politice, kterou KAN zastával v roce 1968. 
news ZEU nám nabídne přidružení Praha (haš) - Při nadcházející návštěvě ministra zahraničí J. Zieleniece v Lucemburku má být ČR nabídnuto přidružené členství v Západoevropské unii. Oznámil to včera Zieleniecův náměstek P. Bratinka na zasedání výboru pro parlamentní styky s veřejností Parlamentního shromáždění Rady Evropy, které se koná v budově Poslanecké sněmovny. "Nabídku rádi přijmeme", upřesnil Bratinka postoj ČR. 
news Vedoucí postavení ANC se potvrzuje Johannesburg - Po sečtení zhruba třetiny hlasů se v prvních mnohorasových volbách v Jihoafrické republice potvrzuje vedoucí postavení Afrického národního kongresu (ANC) vedeného Nelsonem Mandelou. Zisk ANC však zatím nedosahuje předpokládaných 60 procent hlasů. Podle údajů Nezávislé volební komise, které byly zveřejněny po sečtení sedmi z předpokládaných 23 milionů volebních lístků, se pro ANC dosud vyslovilo zhruba 56.9 procenta voličů. Na druhém místě je Národní strana prezidenta de Klerka s 28.2 procenta hlasů následována zulskou Stranou svobody Inkatha (IFP) se sedmi procenty. Bělošská separatistická Svobodná fronta získala prozatím celostátně podporu 3.3 procenta, ale v některých oblastech se vyrovnala Národní straně. Bělošská liberální strana, která po léta apartheidu v JAR brojila proti rasistickému uspořádání v zemi, v prvních mnohorasových volbách získala podle prozatímních výsledků jen slabou podporu. Částečné výsledky voleb zatím Demokratické straně, jejíž jediná poslankyně v parlamentu, Helen Suzmanová, po 13 let vedla osamocený boj proti apartheidu, přinesly jen 2.6 procenta voličských hlasů. Jak ukazují zatím předběžné výsledky, dosud nejméně úspěšný je ANC v provincii Západní Kapsko, kde obdržel zhruba 26 procent proti 56.9 procenta hlasů Národní strany a v provincii KwaZulu/Natal, kde podle očekávání zatím se 70.4 procenta hlasů vítězí Butheleziho Strana svobody Inkatha. Dosavadní výsledky signalizují, že IFP se těší v provincii KwaZulu/Natal nejen tradiční podpoře zulských obyvatel provincie, ale také tamních bělochů a obyvatel indického původu. 
other Zpráva o výletu na hrad Kost (LN 26. 4. 1994) Poradil bych panu V. Rogalewiczovi, aby jel příště vlakem do Mnichova Hradiště. A pěkně pěšky po červené značce na Valečov, pak po zelené na Branžeš-Novou Ves. Zde si můžete dát v restauraci oběd nebo jen kafe. Pak po zelené dál a později po červené na Kost. Zaručuji, že vám bude úplně fuk, jestli je hrad otevřený či nikoliv. Vlastně, abych byl přesný, budete raději, když hrad bude zavřený, ale před rodinou můžete naoko trochu brblat. Tak ušetříte za parkoviště osm korun, které si můžete připsat k dobru. Pak už jen krátkou cestou po žluté a jste v Libošovicích, kde máte opět příležitost k občerstvení a vlak. Ručím, že rodině rozkvetou tváře, ušetří si zlobení. A pokud půjdete, pane Rogalewiczi, chvíli po silnici, pozdravujte všechny výletníky typu "ven z auta, šup na hrad a šup do auta". Vladislav Kořínek, Nymburk 
news Bundesbanka proti padělatelům peněz Bonn - Stále rafinovanějšími metodami chce německá Bundesbanka zkomplikovat život padělatelům peněz. Nyní experti zkoušejí, zda by bylo možné příští generaci bankovek vybavit "hýbacími obrázky" neboli kinegramy. Optický efekt může podstatně zvýšit bezpečnost platidel, uvádí ředitel peněžního emisního ústavu Deutsche Bundesbank. Hlavním problémem jsou však vysoké náklady a komplikovaný výrobní postup. Výroba jedné tisícimarkové bankovky nyní stojí 25 feniků, přičemž dodatečná částka tří až pěti feniků za kinegram je odborníky považována za vysokou. Bundesbanka loni registrovala téměř 42000 falešných bankovek a s tím související škodu 5.7 milionu marek. Ještě v roce 1989 bylo objeveno jen kolem 3400 padělků. Šířením barevných kopírovacích přístrojů však nastala exploze falšovaných papírových peněz. 80procentním podílem je nejfrekventovanějším padělkem stomarková bankovka. 
news ZVVZ splnila hospodářský plán Milevsko - Mezi hlavní ekonomické cíle akciové společnosti ZVVZ Milevsko v roce 1994 patří dosažení zisku před zdaněním ve výši 105 milionů korun, snížení pohledávek a udržení stabilní finanční situace. Objem produkce podniku ekologického strojírenství by měl letos dosáhnout 827 milionů korun. Jak uvedl finanční náměstek generálního ředitele ZVVZ Miloslav Mácha, byl v prvním čtvrtletí překročen hospodářský plán o 200 tisíc korun, ale nedaří se plnit plán produkce. V jednotlivých divizích společnosti je značně rozkolísaná situace. Velmi dobrých výsledků dosáhly divize Montáže, Klimatizace a Dodavatelská divize. Naproti tomu divize Odlučování měla za první tři měsíce ztrátu 1.8 milionu korun a divize Ventilátory tři miliony korun. 
survey Ve Stavovském divadle byly uděleny Zlaté Harmonie V pražském Stavovském divadle bylo v neděli večer předáno šest Zlatých Harmonií za nejlepší kompaktní disky tzv. vážné a jazzové hudby, vydané nebo distribuované na území České republiky. Tyto ceny udělil měsíčník Harmonie letos poprvé. Časopis tím také završil první rok své existence. Ivan Hartman Zlatá Harmonie se v budoucnu u nás stane zřejmě prestižní cenou udělovanou v oblasti tzv. vážné hudby a jazzu a podle šéfredaktora Harmonie Pavla Kaliny se počet kategorií rozšíří. Na rozdíl od oblasti pop music, která je bilancována již zavedenou cenou Gramy, nemá vážná hudba ekvivalentní popularizační hodnocení. To zřejmě přijde s chystanou cenou Gramy Classics. Charakter Zlaté Harmonie je však jiný. Neodráží - jako Gramy - stav trhu a nezohledňuje především názor producentů, závislých na prodejních úspěších svých nahrávek. S výjimkou jedné divácké kategorie je cenou kritickou. O jejím udělení rozhodují recenzenti Harmonie průběžným hodnocením za celý rok, z něhož vyplynou tři až čtyři nominace v každé z kategorií. Ze 145 kompaktních disků posuzovaných v uplynulém období recenzenty Harmonie získalo nejvyšší hodnocení (čtyři H) 53. Z nich bylo na ceny nominováno celkem 17 titulů. Sympatické je, že Zlatá Harmonie se neorientuje pouze na domácí interprety, ale vystavuje je světové konkurenci z produkce zahraničních nahrávacích společností, které mají v České republice zastoupení. Dává tak na vědomí, že čeští klasičtí i jazzoví hudebníci jsou rovnocennou součástí světové scény. "Já si nemyslím, že české hudbě pomůžu tím, že ji zase budu izolovat od ostatního kulturního dění, že vyloučím a priori ze Zlaté Harmonie Plassona, protože je Francouz, nebo Peška, protože nahrává u Virgin Classics. Nakonec sami posluchači tak nečiní a kupují si to, co se jim líbí bez ohledu na národnost," napsal Pavel Kalina do úvodníku dubnové Harmonie. Ve Stavovském divadle v průběhu nedělního ceremoniálu se představila tzv. vážná hudba v bohatém spektru, a to v podání několika především mladších interpretů a souborů (Musica Antiqua Praha, pianista Igor Ardašev, sopranistka Eva Urbanová, violoncellista Jiří Bárta ad.). Jako by dramaturgie večera naznačovala, že Harmonie cítí propagační povinnost právě k mladším domácím interpretům. Koncertní večer zaznamenala i Česká televize a Český rozhlas. Podle scénáře Petra Kaňky ho konferovali Dominika Furmanová a Pavel Soukup. Roztržitost Furmanové a její nevěrohodná interpretace scénáře, který nenabízel prostor k improvizaci, však připomněly, že Zlatá Harmonie je teprve na počátku. popisek: Igor Ardašev vystoupil se Smetanovými klavírními skladbami Foto Zdeněk Merta - LN 
review Okouzlující Zazi v Hradci DIVADLO: Klicperovo divadlo v Hradci Králové uvedlo v sobotu premiéru ZAZI V METRU podle stejnojmenného románu Raymonda Queneaua z roku 1959. Autorkou dramatizace je dramaturgyně divadla Zora Vondráčková, s výpravou Václava Vohlídala inscenaci nastudoval režisér Karel Brožek. Zazi v metru pokračuje v linii vlastních dramatizací hradecké činohry a navazuje tak na Saroyanova Tracyho tygra, kterého stejný tvůrčí tým uvedl v loňské sezóně. Hrací prostor vymezuje půlkruhový malovaný horizont s chagallovskými motivy, násobenými rozestlanou postelí, vznášející se nad jevištěm. To je zaplněno množstvím miniaturních modelů domů, mostů a nejznámějších pařížských pamětihodností, mezi nimiž se odehrávají příběhy lidiček, které Zazi potkává při svém krátkém pobytu v Paříži. Jejich hemžení zcela samozřejmě přechází z roviny víceméně reálné do roviny snu, někdy děsivého, jindy bláznivě ztřeštěného. Atmosféru světa, v němž se věci i lidé chovají trochu jinak, než bývá obvyklé, navodí hned v úvodu vláček jedoucí po předscéně či letadélko prolétávající nad hlavami herců. Doprovázejí je reálné zvuky, součást pečlivě vystavěné zvukové a hudební stránky inscenace. Hlavní tíha spočívá samozřejmě na hercích. Ti si, jak se zdá, s režisérem většinou porozuměli a svými výkony dodávají inscenaci rytmus i křehkou stylovou jednotu. V prvé řadě to platí o představitelích hlavních rolí: o hostujícím Otu Sládkovi jako Strýčku Gabrielovi (alternuje Otmar Brancuzský) a především o Zoře Valchařové v titulní roli. Její nevinně vypadající Zazi střídá smutné pohledy osamělého dítěte s nečekaně razantním jednáním protřelé uličnice a své neodbytné otázky pronáší se stejnou přirozeností jako řádku dosti drsných výrazů. Prostředí svérázných pařížských figurek plasticky dotvářejí také ostatní postavy, například Václav Dušek jako chlapácký Charles, Andrea Bogušovská jako Madla Nožka, připomínající oživlou panenku, a Vlastimil Čaněk jako veteránský švec Gridoux. Samostatnou linii tvoří neustále se vracející turisté, hnaní z místa na místo svým ruským průvodcem Fedorem Balanovičem (Jiří Klepl). Nejvýraznější postavou skupiny, která svým chvatem a nekonečnou honičkou připomíná svatebčany ze Slaměného klobouku, je roztoužená vdova Jiřiny Jelenské. Celek i jednotlivé situace charakterizují lehkost a esprit místy přímo francouzský, byť zejména v první půlce poněkud pokulhává jejich přesné pointování, dramatizací přitom nabízené. To je však jen drobný detail, který nemůže ohrozit příjemný výsledný pocit z hravé a okouzlující inscenace.Karola Štěpánová Popisek: Martina Eliášová (zde jako Pedro Přebytek), Ota Sládek (Strýček Gabriel) a Zora Valchařová (Zazi) v inscenaci Zazi v metru Foto Josef Ptáček 
sport Pivoňkův gól na Jezdce nestačil New York - Dostatečně odpočatí hokejisté New York Rangers, kteří porazili v 1. kole play off zámořské NHL v derby Islanders 4:0 na zápasy, zvítězili v prvním semifinále Východní konference nad Washingtonem Capitals 6:3 a ujali se v sérii vzájemných střetnutí vedení 1:0. V hostujícím týmu se prosadil také český hráč Michal Pivoňka, jenž vstřelil v 5. minutě vyrovnávající gól, ale na hvězdy Jezdců to nestačilo. V New Jersey vyhráli Boston Bruins 2:1, když se rozhodovalo o výsledku v úvodní dvacetiminutovce. Během 2:22 mířili přesně mezi tyče Brodeurovy branky Brian Smolinski a David Shaw. V přesilové hře stačil už jen korigovat Bernie Nicholls. V průměrném utkání v East Rutherfordu zářil bostonský gólman Jon Casey, jenž kryl 34 z 35 přesných střel New Jersey. 
other Rusko - Sakic, 52. Sanderson. Itálie - Köpf. Rozhodčí: Murphy. Lehtinen, 12. Young. 
sport Hodně mládí úspěch nepřinese Konec podtitulku Praha (šv) - Více na příští ligový ročník než na ten současný asi myslí týmy Brna a Bohemians, které nemají sestupové starosti jen díky předem odepsané Dukle a Vítkovicím. Alespoň soudě podle sestav, v jakých nastupují. Brňané utrpěli debakl 0:6 v Edenu se Slavií v takřka juniorském složení. Věkový průměr hráčů, kteří se objevili na trávníku, byl rovných 22 let, přičemž ho ještě navýšili třicátníci Maléř a Soldán. Nezkušenost se musela projevit. "Hlavně v první půli jsme hráli naivně a některé góly jsme si dali vlastně sami. Uspět jsme mohli jen v případě, kdyby se fotbal hrál na rohy - to by asi byla remíza," poznamenal hořce brněnský trenér Večeřa. V pražském derby se Bohemians představily na Žižkově s přebudovanou zálohou, což také k úspěchu nevedlo (0:1). Kvartet Vlček, Šindelář, R. Pařízek, Neumann by patřil opravdu do juniorky (průměr 20.5 roku) a rovnat se proti nim hrajícím Bílkovi, Holotovi a spol. v ničem nemohl. "Rozhodli jsme se, že budeme dávat šanci mladým. Bohužel nám pro zranění třísel vypadl Klinovský, takže jsme nastoupili bez dispečera hry," uvedl trenér "klokanů" Buzek. Ve Viktorii se nyní dostala liga na druhou kolej, neboť v první řadě se sledují výsledky mužstva v Českém poháru, který dává Žižkovským naději vstoupit do PVP. Ostře sledována je rovněž snaha získat obránce Stuttgarteru Kickers Petra Vrabce. "Do Německa odešel loni ze Sparty za 250 tisíc marek, teď je nabízen o 100 tisíc levněji. Ve středu mám jednání se stuttgartským manažerem Wolfem," říká ředitel Viktorie Horník. 
news Slovenští studenti zaplatí až 6000 dolarů za dva semestry Praha (kva) - Mezi uchazeči o studium na vysokých školách v ČR jsou i letos slovenští občané. Například na Právnickou fakultu UK v Praze se jich hlásí 54, na největší z pražských lékařských fakult 52, na Lékařskou fakultu Masarykovy univerzity v Brně celkem 20. Loni byla mezi ministerstvy školství ČR a SR uzavřena meziresortní dohoda, na jejímž základě mohlo studovat osmdesát vysokoškoláků z každé republiky zdarma v republice druhé. Podobná smlouva postavená na finanční reciprocitě je přichystaná i letos, zatím však nebyla podepsána. Ostatní uchazeči ze Slovenska, kteří vykonají úspěšně přijímací zkoušky, si budou muset studium v Čechách či na Moravě platit. Výši školného určí školy samy. Pražská právnická fakulta bude žádat za jeden rok neboli dva semestry 21600 korun, tedy sumu, kterou dostává na jednoho českého studenta ze státního rozpočtu. Na 1. lékařské fakultě platí slovenští občané, kteří už studují v prvním ročníku, 44000 a v druhém ročníku se tato suma zvýší jen nepatrně, nejspíš o 1000 korun. Ti, kdo nastoupí do prvního ročníku ve školním roce 1994/95, však podle předpokladů zaplatí sedmdesát až osmdesát tisíc. Vedení školy totiž při výpočtu nákladů na jednoho studenta nově započítává nejen tak zvaný normativ, ale i další rozpočtové zdroje, jako jsou granty nebo peníze z fondu rozvoje vysokých škol. Přesto se nedá říci, že by 1. lékařská stavěla slovenské samoplátce na roveň ostatních cizinců. Ti totiž platí 10000 dolarů ročně. Na Lékařské fakultě v Brně však rozdíly nedělají. Studium tam cizince stojí 6000 dolarů ročně a se stejnou sumou budou muset počítat i slovenští občané.Také například na Filmové fakultě AMU hledí na slovenské občany stejně jako na jiné zahraniční studenty. Pokud budou přijati, zaplatí tři až sedm tisíc dolarů ročně podle oboru. 
description Pozdě, ale přece Poznámka Lenka Lindaurová Ministr kultury Pavel Tigrid s oblibou naznačuje, že už vzhledem ke svému věku nemůže svá rozhodnutí zvažovat v relacích let, natož desetiletí. A že tedy své státnické úkoly musí odevzdávat v krátkých termínech. V případě Národní galerie se ministr odhodlal k ráznému kroku pozdě - ale přece. Generálního ředitele galerie Ladislava Daniela odvolal až v pondělí - předtím mu podle vlastních slov chtěl ještě dát šanci. K čemu ovšem, to nebylo po poslední eskalaci osobních i profesionálních konfliktů uvnitř galerijního kolosu jasné. Varovných signálů přišlo z Národní galerie od doby, kdy na ministerstvu úřadoval Tigridův předchůdce Kabát, rozhodně dost. Na nedostatky, problémy a omyly upozorňovali odborníci, správní rada, pracovníci galerie i sdělovací prostředky. Snad si ministr Tigrid nebyl jist, odkud začít a k jakému cíli v případě galerie směřovat. Doufejme, že odpovědi našel. A že na jejich základě - ne tedy kvůli masivnímu tlaku Danielových podřízených i odborné veřejnosti - začal jednat. První opatření, která ministr zároveň s odvoláním generálního ředitele přijal, vyznívají v té souvislosti pozitivně. Posílení pravomocí nezávislé galerijní rady, ustavení funkce inspektora pro Veletržní palác a především vyhlášení konkurzu na obsazení nejvyššího galerijního postu: zdá se, že Pavel Tigrid opravdu nechce zopakovat Kabátův alibistický postup záměny ředitele ředitelem, ale hodlá provést opravdu radikální reorganizaci špatně fungující instituce. Doufejme, že současné ministrovo tempo se projeví i v tom, že v nejbližší době jmenuje členy rady galerie a určí komisi pro výběrové řízení na místo generálního ředitele. Aby nezůstalo jen to pozdě... 
news Radiace ohrožovala roku 1965 USA New York - Radioaktivní mrak z amerického jaderného pokusu v roce 1965 v Nevadě zasáhl metropoli západního pobřeží USA Los Angeles. Ukazují to nové dokumenty, jež zveřejnilo americké ministerstvo energetiky, které dohlíží na vojenský i civilní jaderný program. Radioaktivní mrak se uvolnil při uměle vyvolané nehodě jaderné rakety. Vědci tehdy chtěli zkoumat, jak se chová její reaktor a jak radiace ovlivňuje životní prostředí. Poslanec Edward Markey uvedl, že přinejmenším některé části nově odhalených pokusů je nutno kvalifikovat jako pokusy na lidech. Doporučil, aby jakékoli podobné akce byly v budoucnu vystaveny veřejné diskusi. Podle tehdejších měření se radioaktivita zvýšila na širokém pásu území až po San Diego na mexické hranici. Její úroveň však nepřekročila ani dnes uznávané maximální povolené dávky. 
news Mexiko: dva jedna pro PRI Jana Blažková Mexické prezidentské a parlamentní volby skončily a očekávaný převrat v politickém vedení země se nekonal. Vítězné skóre dva ku jedné je pro vládní Institucionální revoluční stranu (PRI) triumfem. Její příznivce určitě zahřálo u srdce. Méně však již poraženou opozici. A právě díky jejím protestům se budou hlasovací lístky znovu sčítat. Tato skutečnost však podle odhadů zásadní změnu nepřinese. V historii nejlidnatější země Latinské Ameriky poprvé existovala příležitost, aby volby proběhly regulérně. Změna volebního systému měla Mexičanům zaručit, že hlasování proběhne bez podvodů, které pro ně byly až doposud charakteristické. Volební urny byly dokonce průhledné. Tak, aby bylo vidět, že tentokrát neobsahují žádné hlasovací lístky vhozené ještě před příchodem prvního voliče. Na správný průběh voleb dohlíželi domácí i zahraniční nezávislí pozorovatelé. Mexická opozice, složená z pravicové Strany národní akce (PAN) a Strany demokratické revoluce hlásící se k levému středu, dostala svou velkou příležitost. S trochou štěstí mohla ukončit pětašedesát let trvající téměř totalitní systém vlády levicově orientované PRI a vystřídat ji nejen v parlamentu, ale i v křesle prezidenta. Naději na změnu vedení potvrzovaly i vyrovnané předvolební výzkumy veřejného mínění. Více než pětasedmdesátiprocentní účast ve volbách se do mexických dějin zapsala jako rekord. Občané pochopili, že letošní - první spravedlivé - volby otevírají zemi bránu k demokracii. Ukázalo se však, že voliči jsou nevypočitatelní. Téměř polovinu svých hlasů odevzdali právě kandidátovi kritizované strany, která federaci vládne už od roku 1929. Ernesto Zedillo Ponce, člen PRI, který na místě prezidenta vystřídá svého soudruha Carlose Salinase de Gortariho, zvítězil suverénně. Mezi pěti sty poslanců dolní Poslanecké sněmovny parlamentu usedne zhruba 250 členů PRI. V Senátu bude rozložení sil ještě jasnější. Ze 128 křesel jich PRI připadne 94. Obyčejní lidé změnám nedůvěřují a dávají přednost tomu, co znají. Více než vysoká politika je zajímá, jestli mají na chleba: Mexičtí voliči podpořili kandidáta, který jim slíbil zlepšení životní úrovně. Ekonomické vzdělání Ernesta Zedilla Ponce opravňuje jejich naděje, že se mu podaří předvolební sliby splnit. Zahraniční pozorovatelé zaznamenali, že přes veškerou snahu nebyly ani letošní volby úplně čisté. Podle jejich prohlášení neměli někteří voliči hlasovací lístky, jiné hlasy byly zase falšovány. Jak však experti uvedli, těchto případů bylo poměrně málo, takže nemohly ovlivnit celkový výsledek voleb, v nichž Zedillo Ponce zvítězil nad Diegem Fernándezem de Cevallose (PAN) v poměru 48 procent hlasů proti 31. Pro jistotu ovšem nařídili, aby odevzdané hlasy byly sečteny znovu. K žádosti opozičních stran o anulování voleb se tedy volební inspektoři - alespoň prozatím - nepřiklonili. Třetí z dlouhé řady devíti prezidentských kandidátů - Cuauthémoc Cárdenas Solórzano ze Strany demokratické revoluce - se s výsledkem voleb zjevně vyrovnat nehodlá. Necelých 16 procent hlasů, které na něj vybyly, považuje za podvod. S podporou svých stoupenců v nejjižnějším mexickém státě Chiapas, (kde počátkem roku povstali Indiáni) vyhrožuje vlnou protestního násilí. Ačkoliv volby úplně čisté nebyly, přece jen letos proběhly mnohem průhledněji, než před šesti lety. Z jejich výsledku se dá ledacos odvodit. Zatímco se podpora voličů opoziční pravicové Straně národní akce oproti roku 1988 téměř zdvojnásobila, protestující Strana demokratické revoluce si téměř o čtyři procenta přihoršila. Před vyhlášením slibovaného povstání by se asi rozzlobený Cuauthémoc Cárdenas Solórzano měl ještě trochu zamyslet a všechno si lépe spočítat. 
review Záhada hlavolamu Mimořádně úspěšný román Jaroslava Foglara o dobrodružstvích Rychlých šípů se poprvé objevil na obrazovkách v roce 1969 ve zpracování režiséra Hynka Bočana. Po bezmála čtvrt století k nám Rychlé šípy přicházejí znovu, tentokrát ve filmovém debutu absolventa FAMU Petra Kotka. Filmový přepis Petra Kotka se k textu chová značně pietně, proto ho zřejmě ocení starší a poučení milovníci světa Jaroslava Foglara. (ář) (Nova - 20.00) 
letter Křehcí... (NLN 20. 8. 1994) Již devátý rok se starám o otce, který po mozkové mrtvici může jen ležet. Přesto musím ještě chodit do práce. Takže nejsou všechny děti takové, že by se nestaraly o své rodiče, ale nemají vždy tu možnost. Já osobně situaci již nezvládám ani fyzicky, ani psychicky. Není však žádné řešení, ani možnost pro umístění mého otce do některého domova s pečovatelskou službou. Myslím tím za přiměřenou finanční částku. Ministr zdravotnictví se vyjádřil, že domovy s pečovatelskou službou se nebudou rozšiřovat ani budovat. Znamená to snad, že o staré lidi není zájem? Tito lidé si celý život platili pojištění a myslím si, že mají právo, aby se s nimi ve stáří jednalo slušně. Z dopisu Jany Planerové, Praha 
sport Baggio se urazil Turín - Italský hrdina nedávného fotbalového MS Roberto Baggio je rozhodnut po letošní sezoně opustit Juventus Turín. Hluboce se jej dotklo prohlášení majitele klubu Gianniho Angelliho, který řekl, že Baggio není hráčem takového formátu, jako byl Michel Platini. 
sport Víkend ve sportu SOBOTA: 27. srpna - FOTBAL: II. liga - 16.30 hod.: Blšany - Příbram, LeRK Brno - Brandýs, Ústí nad Labem - Třinec, Uh. Hradiště - Bohumín. MSFL - 10.15: Karviná - Jihlava, NH Ostrava - Staré Město, Brno B - Přerov, Ostrava B - Poštorná, 17: Ratíškovice - Dolní Benešov, Uničov - Slušovice, Kroměříž - Hranice. HOKEJ: přátelský mezistátní zápas v Liberci - 17 hod.: ČR - Německo. NEDĚLE: 28. srpna - FOTBAL: II. liga - 10.15 hod.: Havířov - Pardubice, 16.30: Vítkovice - Uh. Brod, T. Kladno - Teplice, Opava - Turnov, Frýdek-Místek - Xaverov. ČFL - 17: Mělník - Chomutov, Roudnice - Chrudim. MSFL - 17: Znojmo - Olomouc B. HOKEJ: přátelský mezistátní zápas v Děčíně - 17 hod.: ČR - Německo. 
news V našich věznicích pracuje jen padesát procent odsouzených Praha (js) - V současnosti pracuje ve věznicích České republiky asi padesát procent z 9671 odsouzených. Poslední údaje uvádějí, že v půli srpna bylo ve vězení také 8467 obviněných, celkově tedy 18138 osob. Informoval o tom LN tiskový mluvčí Generálního ředitelství Vězeňské služby Eduard Vacek. Generální ředitelství má zájem, aby se pracovní vytíženost odsouzených zvýšila alespoň na šedesát procent, jak je to obvyklé v demokratických zemích. Podnikatelé však nemají zatím příliš důvodů využívat práci vězňů a záleží také na vládě, zda se situace zlepší. Podle Vackových informací se pohybují současné celkové náklady na pobyt jednoho vězně podle typu věznice přibližně od 300 do 700 korun denně. 
program Michael Douglas hraje jednu z hlavních rolí v americkém filmu Hud, oceněném třemi Oscary. Dramatický příběh stárnoucího farmáře, jeho syna a vnuka.(Vysílá ČT 1 ve 23.55) 
description Poměrně příznivé perspektivy Výrazný růst je podle národohospodářské prognózy podmíněn změnami ekonomické politiky O 1.5 - 2.5 % letos reálně vzroste hrubý domácí produkt České republiky . V příštím roce dosáhne jeho přírůstek 2.8 - 4.2 % . Míra inflace bude v těchto dvou letech činit 9.2 - 11 % , resp. 7 - 9 procent . Uvádí to pravidelná čtvrtletní prognóza Ústavu pro hospodářskou politiku ČR při ministerstvu hospodářství České republiky . Prognóza počítá s mírným snížením přebytku běžného účtu platební bilance . Rovnováhu státního rozpočtu ČR to však neovlivní . Rozsáhlé přeměny české ekonomiky jsou srovnatelné se situací v ostatních zemích visegrádské skupiny . Hrubý domácí produkt ČR zaznamenal proti roku 1989 pokles o více než 20 % , průmyslová výroba a stavebnictví o 30 - 40 % . Od konce roku 1991 česká ekonomika prakticky stagnovala při mírném poklesu průmyslové produkce . Očekávané hospodářské oživení zpomalilo rozdělení Československa . Kromě ztráty části slovenského trhu byla česká ekonomika ovlivněna silně restriktivní měnovou politikou České národní banky při dělení státu a měny . V prvním čtvrtletí 1994 vzrostl HDP proti stejnému období předchozího roku 1993 o 3.5 % . Vývoz na Slovensko poklesl v prvních pěti letošních měsících o 20 % . Zachování tohoto trendu by snižovalo hypotetický růst české ekonomiky o dvě procenta . Autoři prognózy ovšem nepokládají celní statistiky o českém vývozu do SR v uvedeném období za zcela věrohodné . Motorem předpokládaného hospodářského růstu ČR by měla být soukromá spotřeba a investice do fixního kapitálu. Dostatek finančních zdrojů ze zahraničí přispívá k tomu, že měnový vývoj nijak nebrzdí ekonomický růst. Předpokládá se, že po poklesu v loňském roce o 5.4 % bude letos činit snížení objemu průmyslové výroby dvě procenta. Nevylučuje se ani stagnace. Pro rok 1995 pak počítá prognóza v průmyslu s nulovým nebo také 2.5% přírůstkem. Dynamičtější růst v příštím roce, předpovídaný většinou domácích i zahraničních institucí v rozmezí 3-4 %, je ovšem podmíněn změnami hospodářské politiky. Také případné další zrychlení tempa ekonomického růstu v polovině 90. let, k němuž vytvořila předpoklady dosavadní stabilizační politika a systémové změny, bude zřejmě vyžadovat expanzivnější prorůstovou politiku zahrnující podporu vývozu a investic. Při celkově zlepšených výsledcích upozorňují autoři prognózy i na některé nepříznivé jevy. Patří k nim zhoršené sociální postavení části obyvatelstva, velká nezaměstnanost v některých regionech, vysoká zadluženost podnikové sféry a špatná situace většiny zemědělských závodů. Pokračuje také hluboký útlum bytové výstavby a krize likvidity u části menších bank. Vývoj v letošním i příštím roce je mimořádně obtížné prognózovat vzhledem k trvající nejistotě o světové konjunktuře, nepříznivému vývoji ekonomiky v bývalém SSSR, pokračující válce na Balkáně i vzhledem k hrozícím úpadkům insolventních firem. Po dokončení privatizace státních podniků může navíc dojít k výrazným změnám v zaměstnanosti, protože mnoho státních firem hospodařilo se ztrátou, uvádí se v prognóze. (ma) 
description Lidé ING. PAVEL PETRŮ (49) po prvních třech měsících ve funkci předsedy Českého úřadu bezpečnosti práce považuje za největší problém ve svém oboru současnou legislativu. Od roku 1990 se nic nedělalo s prováděcími vyhláškami, ačkoli se změnil zákon o státním odborném dozoru. Domnívám se, že je třeba tento stav napravit ještě letos, říká. P. Petrů je absolventem strojní fakulty ČVUT v Praze se specializací na kotle. Již dva roky po ukončení studia se stal bezpečnostním technikem inspektorátu bezpečnosti práce. Dvanáct let ve funkci inspektora uplatňoval svoji specializaci. Jeho další kroky vedly na generální ředitelství koncernu Českého plynárenského podniku, kde pracoval jako vedoucí revizních techniků a poté vedl oddělení standardizace. Jako zakládající člen Cechu odborníků plynových zařízení se angažoval i při tvorbě legislativy a předpisů k bezpečnosti práce. Předsedou Českého úřadu bezpečnosti práce ho jmenoval ministr práce a sociálních věcí na základě výběrového řízení vypsaného v dubnu letošního roku.(hm) Foto Pavel Hula - LN 
overview Kurzy - Semináře Vybíráme z nabídky školení, přednášek, seminářů a rekvalifikačních kurzů: Právní management - intenzivní osmidenní cyklus, který poskytne spolehlivou orientaci v právních otázkách spojených s vedením a provozem firmy. Obsahuje tyto semináře: Právní podmínky podnikání, Obchodněprávní dovednosti, Právní ochrana firmy, Pracovněprávní vztahy ve firmě. Termín a místo konání: 15. září v Praze. Termín a místo konání: 14. a 15. září v Praze. Obsahem přednášek jsou marketingová strategie, marketingový plán, analýza makrookolí, cenová, reklamní a prodejní politika, průzkum trhu apod. Termín a místo konání: 9. září v Praze. Účetnictví - rekvalifikační kurz ukončený písemnými i ústními zkouškami, po jejichž absolvování obdrží posluchači osvědčení s celostátní platností. Termín a místo konání: 19. září v Praze. Připravuje: Gradua s. r. o. Příprava k autorizacím - třídenní kurzy, které připraví účastníky ke kvalifikovanému a odpovědnému výkonu autorizovaných činností, např. při zpracovávání úplné projektové dokumentace, projektování staveb, vedení staveb, provádění stavebního dozoru apod. Vhodné pro architekty a další stavaře. Termín a místo konání: 6. září v Praze. Připravuje: Gradua., s. r. o. 
collection Krátce Základní leasingová sazba akciové společnosti Corfin Praha byla s účinností od 1. srpna stanovena nově na 15.5 procenta. Základní sazba může být podle pohybu úrokových sazeb měněna Značku Czech Made udělilo Sdružení pro cenu ČR za jakost kolekci pánských ponožek z mercerované bavlny akciové společnosti Trepon Třebíč. 
caption Kubánští uprchlíci mávají na americké vrtulníky, které hledají nelegální imigranty Foto ČTK/AP 
news Dokonce i Australan se učil češtinu Praha - Na dvě stovky filologů, bohemistů a studentů češtiny z 28 zemí pěti kontinentů se včera v aule pražského Karolina rozloučily se svým měsíčním působením na Letní škole slovanských studií v Praze. Všem bylo předáno osvědčení o úspěšném absolvování tohoto kurzu. Pro zahraniční zájemce připravil prázdninové studium češtiny letos již po osmatřicáté Ústav bohemistických studií při Filozofické fakultě Univerzity Karlovy. Stejně jako v minulých letech byl o pobyt v Praze velký zájem i letos. Tradičně sem přijely nejsilnější skupiny z Německa - 31 studentů, USA 26, Francie 18 a z Japonska 15 posluchačů. Poprvé Praha přivítala po jednom studentovi z Nového Zélandu a Austrálie. 
caption Jednání Rady hospodářské a sociální dohody Foto M. Přibyl - LN 
program Krásný Serge Film Krásný Serge znamenal nejen debut osmadvacetiletého francouzského režiséra Clauda Chabrola , ale dodnes je považován za dílo , které ohlásilo nástup jednoho z nejvýznamnějších hnutí v historii kinematografie - Francouzské nové vlny . Černobílý snímek z roku 1958 Krásný Serge je situován do syrového prostředí zapadlé francouzské vesnice , kam se po letech vrací Francois ( J. - C. Brialy ) . ( zk ) ( ČT 2 - 21.30 ) 
news Zákaz vstupu do některých severočeských lesů zrušen Česká Lípa, Liberec (mag) - Zákaz vstupů do lesů na Liberecku, který platil celý měsíc, byl v těchto dnech zrušen. Znovu se může do lesa i na Českolipsku, kde původně vyhlásil Okresní úřad zákaz vstupu do lesa na celý srpen, ale minulý týden nařízení odvolal. Zdá se, že akutní nebezpečí lesních požárů je zažehnáno. Léto ještě není u konce, ale i tak se letošní rok zapíše k rekordním. Jak nás informoval V. Formánek, zástupce náčelníka Správy sborů požární ochrany v České Lípě, jen v tomto okrese vyjeli požárníci v době od 1. července do 15. srpna k 91. požárům. Zraněny byly tři osoby, jedna civilní a dva hasiči. Lesních požárů bylo z tohoto počtu 56. Největší z nich byl první srpnový den u obce Dubá, kdy vinou zavřeného ložiska kombajnu vznikl požár, který osmnáct požárních sborů likvidovalo čtyřiadvacet hodin. Shořelo při něm 4.5 ha jarního ječmene a přes 11 ha lesa. Škoda představovala 900000 korun. 
sport Z idolů jsou spoluhráči Brazílie opět dala světu mimořádného fotbalistu. Je jím 17letý Ronaldo Luis Nazario de Lima. Trenér národního celku Brazílie Carlos Alberto Parriera sice nevzal tohoto mladíka s sebou na MS, ale už v přípravě na MS ho nechal odehrát tři reprezentační zápasy. Poprvé nastoupil proti Argentině během zápasu, proti Islandu při výhře 3:0 při svém druhém startu jednu branku zaznamenal, pak si vykoledoval penaltu a třetí gól připravil. A Evropa zaklepala u jeho dveří. Ronaldo je objev křídelního útočníka Brazílie z MS 1970 Jairzinha, který je také sponzorem Ronalda. Z ulice jej přivedl do týmu Sao Cristovao a po roce, když zesílil, mu zajistil přechod do ligového Cruzeiro Belo Horizonte. V tomto týmu v 54 zápasech zaznamenal 54 branek. Dokonce ani Pelé nedokázal to, co umí v 17 letech Ronaldo, říkal Jairzinho. Během světového šampionátu byl Ronaldo pod tlakem nejlepších evropských klubů, aby jim podepsal přestup. Benfica, Juventus, AC Milán, Parma, Real Madrid, Ajax, všechny tyto kluby se snažily Ronalda získat. Cruzeiro však požadoval za sedmnáctiletého mladíka, který ještě v té době nehrál žádnou mezinárodní soutěž, vysokou cenu v podobě 10 milionů dolarů. Vše ale nakonec skončilo jinak. Ronaldo dal na rady svých přátel, především pak Romaria, se kterým prožil předmistrovskou přípravu. Rozhodl se pro PSV Eindhoven, kde maturovali před přechodem do velkého fotbalu Itálie a Španělska i Gullit, Koeman a právě Romario. Ten mu vybarvil PSV jako nejprofesionálnější klub, jaký kdy poznal, nejlépe organizovaný sportovní podnik, který Ronaldovi umožní vstup do velkého fotbalu. Romario mi vysvětlil, že mým nejlepším startem v Evropě by byl Eindhoven. Všechno včetně trenérského štábu, překladatelů, manažerů i stadionů je tu perfektní, a především pak dokonalá péče o mladé hráče. Romario považuje PSV za nejlepší možnou aklimatizaci v Evropě. A já jsem jeho radu přijal, říkal Ronaldo tisku. Pochopitelně, že radost z rozhodnutí Ronalda měl především PSV, který za něj nakonec zaplatil 6 milionů dolarů. Stejným způsobem postupoval při svém příchodu do Evropy další Brazilec Ricardo Gomes. Ten si vybral pro evropskou aklimatizaci Paris St. Germain. Myslím si, že udělal dobře, komentuje příchod Ronalda Ricardo. Je to mimořádný talent a musí se s ním zacházet jemně. V PSV tak jednat budou. Přestup do Evropy je pro každého hráče z Jižní Ameriky velkým krokem do neznáma. Proto si musí najít klub, kde mají pro jeho aklimatizační problémy pochopení. Pro takového fotbalistu je důležité být v dobrých rukách. V St. Germain jsme hned tři. Kromě mne Rai a Valdo. Ale pokud jde o Ronalda, domnívám se, že už i teď by byl králem jakékoli ligové soutěže. Tak velký talent to je. Je už perfektním fotbalistou. Je mu jedno, kterou nohou hraje. Dokáže zázraky oběma. Posledních dvanáct měsíců vyvedlo Ronalda z anonymity. Není to tak dlouho, co jsem snil o hráčích jako jsou Romario a Bebeto. Sbíral jsem jejich fotografie do alba. A najednou jsem s nimi trénoval. A při mém prvním startu v dresu Brazílie střídal Bebeta. Lidé o mně stále hovoří jako o novém Pelé, jako o nové hvězdě brazilské kopané. Ale je jen jeden Pelé. Chtěl bych být dobrý jako on, aby lidé mohli jednou říkat, že tu byl jen jeden Ronaldo. (řej) 
sport Z fotbalových kruhů Anglický FC Everton získal Nigerijce Amokachiho, který hrával v belgických Bruggách. Liverpoolský celek za něho zaplatil tři miliony liber. Amokachi je teprve druhým hráčem tmavé pleti, který bude v Evertonu působit. 
sport A Brňan Wagner se divil... Ostrava (sn) - Páteční televizní předehrávka 4. kola první fotbalové ligy Baník Ostrava - Boby Brno byla předznamenána celodenním deštěm, což se promítlo na slaboučké návštěvě, kterou Bazaly na mistrovském utkání dlouho nepamatují. Uváděný počet 1500 diváků nakonec pořadatelé dodatečně opravili. Na moravské derby někdejších mistrů federální ligy přišlo pouhých 1287 diváků. Asi měli pravdu ti, co dali přednost televiznímu přenosu, protože z opakovaných záběrů alespoň viděli chyby domácí obrany v čele s brankářem Sedlákem vedoucí k brněnským gólům, ale také dva fotbalové záchvěvy Baníku. Ten mezi 10. a 20. minutou vedl k otočení skóre z 0:1 na 2:1 a druhý po střídání příliš defenzivního Hyravého Čížkem a přeskupení domácí zálohy v prvních dvaceti minutách 1. poločasu. Na branku Přibyla se snesla doslova kanonáda, a to nejen zásluhou toho, že Slončík začal své spoluhráče hnát na zteč. Když však Slončík pro křeče ze hry odstoupil, vrátilo se všechno do starých kolejí. Zákonitě přišel trest, když třetí vážný střelecký pokus kanonýra Marošiho nadzvedl Ondráček a bylo vyrovnáno. V této době už hráli Brňané více než hodinu bez vyloučeného Wagnera. Ten při svém 59. ligovém startu v nejvyšší soutěži (během tří prvoligových sezon dal 20 ligových gólů) byl vyloučen. Už po minutě hry viděl první žlutou kartu za předčasné vyběhnutí ze zdi a o osmnáct minut později při souboji s domácím stoperem Galáskem přefilmoval faul a nepřímo žadonil o pokutový kop. Rozhodčí Berbr se však nenechal ovlivnit a ukázal mu druhou žlutou kartu a zároveň i červenou. Brněnský Wagner se divil, ale neměl proč. 
collection Krátce Hrubý domácí produkt USA stoupl ve 2. čtvrtletí proti stejnému období loni více, než se původně předpokládalo. Americké ministerstvo obchodu v 1. revizi zvýšilo roční míru růstu HDP na 3.8 %, zatímco červencový odhad zněl 3.7 %. Chile se chce co nejdříve připojit ke společnému trhu jihoamerických zemí, který pod názvem Mercosur vzniká od 1. ledna příštího roku. Smlouvu o postupném zavedení celní unie, která by měla být kompletní v roce 2006, podepsaly již Argentina, Brazílie, Paraguay a Uruguay. Společnost Digital Equipment Corp. snižuje ceny u svých osobních počítačů na bázi mikroprocesorů Intel 486 a Pentium až o 26 % s platností od 30. srpna. Rusko, které je hlavním dodavatelem ropy do Bulharska, uzavřelo s touto zemí dlouhodobou smlouvu o dodávkách ropy do roku 2000. S redukcí polského dluhu na polovinu vyslovily v pátek souhlas banky sdružené v Londýnském klubu. Příslušná dohoda má být podepsána v polovině září. Polsko dluží přibližně 500 bankám Londýnského klubu přes 13 miliard dolarů. Od 25. září budou přepravovány těžké kamiony na trase Drážďany - Lovosice po železnici. Zkušební provoz podpoří saská vláda 25 miliony marek. 
caption Reklama v Německu GRAF Na žebříčku deseti největších reklamních agentur v Německu najdete pouze jednu společnost vlastněnou domácím kapitálem. Ostatní jsou většinou v rukou Američanů. Největší výdaje našich severních sousedů na reklamu směřovaly v loňském roce podle německého týdeníku Wirtschaftswoche do prodeje automobilů, následoval obchod a hromadné sdělovací prostředky. (ikr) 
topic_interv Čekají nás nové školské zákony Radka Kvačková Ministr Ivan Pilip poskytl LN rozhovor před zahájením nového školního roku Jaké změny čekají základní a střední školy v příštích měsících? Nastávající rok bude rokem nových zákonů. Ještě na podzim by měla vejít v platnost novela školského zákona a novela zákona o státní správě a samosprávě. Ta stanoví mj. pravidla pro zřizování rad škol, takže rodiče i představitelé obcí budou mít větší možnost ovlivňovat jejich podobu a kvalitu. Zároveň bude vrcholit příprava zcela nového komplexního zákona. Chystáte-li nový zákon, proč před tím ještě novela? Protože některé věci nesnesou odkladu a musí se řešit ihned. Sem patří například jasná pravidla pro existenci soukromých škol. Zákon, který by se měl projednávat na jaře, už bude řešit zásadnější otázky, jako jsou například vzdělávací standardy. Ty nahradí dnešní předimenzované osnovy a od nich by se měly začít odvíjet i různé typy učebních programů. Veřejnost možná ještě víc zajímá skutečnost, že středoškoláci si už budou muset platit učebnice. Myslím, že nepůjde o náraz. V prvním roce budou školy vyprodávat své zásoby učebnic za sníženou cenu a i později tu budou existovat fondy pro sociálně slabé studenty. Kromě toho není pochyb, že si žáci začnou prodávat použité knížky mezi sebou. Určitou novinkou bude patrně tlak na to, aby více žáků absolvovalo devátou třídu na základní škole, která by se měla stát během tří let povinná pro všechny. Mimochodem, jak chcete přinutit střední školy a učiliště, aby nebraly děti z osmičky? Nejúčinnější jsou finanční nástroje. Jestliže řekneme, že dáme peníze jenom na děti z devítek, střední školy se nepochybně podřídí. Rádi bychom ale začali u středních odborných učilišť. V jejich případě ovšem záleží také na domluvě s ministerstvem hospodářství. Dosti zásadní věcí je rovněž přibývání tzv. integrovaných škol. Ano, v těchto vzdělávacích zařízeních existují vedle sebe jak učiliště, tak střední odborné školy. A skutečně jich přibývá. Je to způsob, jak využít volných kapacit méně vytížených budov určených dříve jen učňům, a je to také odpověď na vzdělávací požadavky rodičů, žáků, ale i měnícího se trhu práce. Zatímco dříve se na dělnická povolání připravovala asi polovina jednotlivých populačních ročníků, dnes, kdy narůstá význam sféry služeb, se podíl klasických učňů snižuje. Kdybyste měl volit školu pro dítě, dal byste přednost státní, nebo soukromé? Rozhodně bych se rozhodoval podle pověsti školy, a nikoli podle toho, kdo ji zřizuje. V Praze třeba znám velmi dobrou nestátní základní školu, v případě gymnázií bych přinejmenším na dvě první místa dal státní školy. Chtěl byste, aby se dítě, v případě, že by bylo nadané, dostalo co nejdříve do výběrové třídy, nebo byste dal přednost tomu, aby vyrůstalo delší dobu uprostřed běžné populace? Pokud bych nenašel školu, jejíž učitelé umožní maximální rozvoj v rámci schopností všem dětem uvnitř jedné třídy či školy, asi bych volil výběrovou školu nebo třídu. 
news Pomník padlým německým vojákům Opava (mot) - Pomník 202 rodákům, kteří padli za druhé světové války v řadách německé armády, odhalili v sobotu v Bolaticích na Hlučínsku. Spor tamní organizace Slezskoněmeckého svazu s obecním úřadem, zda má být na levé straně záhlaví pomníku německý nápis Kriegsopfer a na pravé český Obětem války, skončil tak, že v záhlaví je pouze letopočet 1939 - 1945. Prezident Shromáždění Němců v Čechách, na Moravě a ve Slezsku Walter Piwerka řekl zpravodaji LN, že otázka dvojjazyčného nápisu je vždy věcí dohody na místní úrovni. Důležité je, že po padesáti letech nezůstaly oběti války nadále bezejmenné. Shromáždění Němců jako vrcholný orgán 13 svazů v regionech je podle Piwerky sdružením občanů německé národnosti, kteří jsou loyalními občany ČR. Proti pomníku v Bolaticích vystoupil Klub českého pohraničí v Opavě, odmítavé stanovisko vydali i opavští komunisté. Hlučínsko připadlo při dělení Slezska v roce 1742 Prusku, součástí Německa bylo až do roku 1924, poté znovu od roku 1938 do roku 1945. Obdobné pomníky byly odhaleny už ve čtyřech obcích na Hlučínsku, někde dvojjazyčně. 
news Možnost hypoték parlament projedná koncem letošního roku Praha (haš) - Česká národní banka již připravila text nového bankovního zákona, který má umožnit hypoteční úvěry, a do konce roku by jej měli obdržet poslanci parlamentu. Ve včerejším televizním pořadu Debata to s odvoláním na guvernéra ČNB Josefa Tošovského uvedl ministr hospodářství Karel Dyba (ODS). O změnách mechanismu úvěrů se podle něho bude jednat již dnes v rámci první diskuse o státním rozpočtu, ovšem uvažované podmínky hypoték zatím Dyba nezná. Poslankyně Hana Marvanová (ODS) soudí, že hypoteční legislativa měla vzniknout již dříve. Za vážný problém současné bytové politiky označila pokles bytové výstavby. Jak zdůraznila, letos na podzim by chtěla předložit novelu občanského zákoníku, která by upravila podmínky dědičného nájmu. Současný stav, kdy nárok na nájem po zemřelém nemají jenom příbuzní, podle Marvanové není moc tržní. Poslankyně Petra Buzková (ČSSD) se domnívá, že na poli bytové politiky se v současnosti zakopaly dvě názorové pozice: liberálně ekonomický pohled, který zastává koalice, a sociálně ochranářský pohled opozice. Řešení se musí hledat uprostřed, zdůraznila Buzková. Podle ministra Dyby již trh s byty existuje, ale je strašně nedokonalý, proto se vláda snaží jej postupně vylepšovat. Dodal, že zvyšování nájemného musí v budoucnu pokračovat. 
news LSU a ČMSS vyzývají k integraci stran středu Z politické scény Praha - Liberálně sociální unie a Českomoravská strana středu znovu vyzývají středové politické strany, aby se připojily k integračnímu procesu a pomohly vytvořit silnou liberální stranu středu. V sobotu během zasedání předsednictva unie a zástupců ČMSS to řekl předseda LSU František Trnka. Rozhodnutí unie a ČMSS o sloučení obou stran do 17. prosince, které bylo na zasedání znovu potvrzeno, označil Trnka za první krok tohoto procesu. V komunálních volbách budou základní a regionální organizace unie podle Trnky uzavírat koaliční dohody se všemi stranami, se kterými to uznají za vhodné a potřebné, kromě KSČM a SPR-RSČ. LSU uzavřela ve čtvrtek se stranou Levý blok, Stranou demokratické levice a Československou stranou socialistickou koaliční dohodu pro komunální volby na úrovni pražských organizací s názvem Jiná volba. 
news Bihačští uprchlíci musejí zpět K chorvatským hranicím údajně nepřicházejí další muslimští utečenci Záhřeb/Sarajevo - Situace na chorvatsko-krajinské hranici, kde je asi 19000 muslimských uprchlíků ze západobosenské Bihače, se údajně poněkud uvolnila. Podle informací záhřebského rozhlasu z noci na neděli na přístupové cesty z chorvatského pásma ovládaného krajinskými Srby do samého Chorvatska již nepřicházejí žádní noví utečenci. Zároveň však lidé, kteří uprchli z bihačské enklávy po rozdrcení separatistických sil Fikreta Abdiče, se přes bezpečnostní záruky sarajevské vlády do svých domovů nevracejí. Jak chorvatské úřady, jež brání uprchlíkům vstoupit na chorvatské území, tak zástupci OSN se přitom snaží již několik dní uprchlíky přimět k návratu. Chorvatské jednotky mají dokonce rozkaz střílet, pokud by se uprchlíci pokusili překonat zátarasy a proniknout na chorvatské území. Bihač a jeho okolí je již týden zcela pod kontrolou vládních vojsk. V sobotu byla jedna z jednotek, které do poslední chvíle bojovaly na straně separatistického vůdce Abdiče, začleněna zpět do bosenské armády. Šéf mise pozorovatelů Evropské unie v bývalé Jugoslávii Joachim von Stülpnagel se v sobotu setkal osobně s Fikretem Abdičem a s premiérem Republiky srbská Krajina (RSK v Chorvatsku) Borislavem Mikeličem, s nimiž jednal o problému uprchlíků, kteří po porážce Abdičových vojsk uprchli z Bihače. K setkání došlo v obci Topuško (80 kilometrů jižně od Záhřebu) na chorvatském území, které kontrolují krajinští Srbové. Stülpnagel při jednáních zdůraznil, že je nezbytně nutné najít řešení problému uprchlíků, a za toto řešení označil jejich návrat do oblasti Bihače. Tento postoj se však nesetkal u Abdiče a Mikeliče s pochopením, uvádí se v oficiální zprávě mise pozorovatelů. Většina uprchlíků prošla úzký pás území ovládaný krajinskými Srby, který z chorvatské strany lemuje bosenské hranice, a stísnila se u chorvatských hranic na území nikoho, které je pod kontrolou UNPROFOR. Chorvatsko jim však odmítlo otevřít své hranice s odůvodněním, že už není schopno zabezpečit dalším uprchlíkům základní životní potřeby. V souladu se sarajevskými úřady trvá na tom, aby se vrátili do svých domovů. 
essay Proti fašismu, nebo vlastní státnosti? Vladimír Mišauer, Bratislava Padesáté výročí dne, kdy bylo v Banské Bystrici vyhlášeno Slovenské národní povstání, opět jednou vyhrotilo spory a diskuse o významu této události. Přestože slovenský parlament před dvěma roky vyhlásil 29. srpen za státní svátek, nevnímá jej jako takový celá slovenská veřejnost. Stále se objevují hlasy, které SNP označují za protistátní puč, za nešťastnou událost novodobých slovenských dějin. Svou roli sehrál i komunistický výklad historie, který vyvolával dojem, že SNP bylo politickou akcí k nastolení socialistického zřízení. Generál Mirko Vesel, který povstání a mobilizaci vyhlásil, ve vzpomínkách uvádí: Vojenský odboj začal bez vědomí a tím méně bez přičinění, na žádost nebo příkaz nějaké politické skupiny nebo politického revolučního vedení, z vlastní vůle a rozhodnutí. O tom, že SNP je stále kontroverzním tématem nejen mezi historiky a publicisty, svědčí i anketa LN s představiteli některých slovenských stran a hnutí. Předseda Křesťanskodemokratického hnutí prohlásil, že jeho hnutí nezaujímá k SNP žádné oficiální stanovisko. V KDH jsou jak lidé, kteří se na SNP dívají kladně, tak i ti, kteří mají postoj záporný. Obojí uvádějí argumenty, jež nelze jen tak smést ze stolu. Šéf Strany demokratické levice Peter Weiss označil SNP za pozitivní událost v historii Slovenska, protože se jím Slováci zařadili mezi národy, které se jednoznačně postavily proti fašismu. Sami před sebou si tak vyřídili účty se svědomím zatíženým tím, že válečný Slovenský štát poslal desetitisíce Židů do koncentračních táborů, řekl. Pokusy o diskreditaci SNP odmítl, protože jejich autoři se pokouší dávat současnému Slovensku berličky Slovenského štátu. Předseda parlamentu Ivan Gašparovič ke spekulacím, zda šlo o povstání proti státnosti, uvedl, že odpovědí je skutečnost, že se povstání účastnili i Slováci pracující v orgánech tehdejšího státu, kterému přísahali věrnost. Šli do povstání proto, aby se na Slovensko vrátila demokracie, humanismus, protože v té době se o demokracii a humanismu nedalo hovořit, byl to boj proti fašismu, a ne proti státnosti, zdůraznil Gašparovič. Místopředsedkyně Slovenské národní strany Eva Slavkovská uvedla, že SNS chápe stejně jako ostatní parlamentní strany povstání jako vystoupení proti fašismu, ale zároveň i jako období, kdy se bojovalo proti slovenské státnosti, což v dějinách lidstva nemá obdoby. Existoval zde Slovenský stát a nikdo se nezamyslel nad tím, že by bylo třeba v budování tohoto státu pokračovat, byť na jiných principech. V tomto případě se propojila myšlenka státnosti s konkrétním režimem, což není přípustné spojení. Rozporuplnost hodnocení Slovenského národního povstání se patrně nepodaří během doby úplně odstranit, pro dnešní slovenskou realitu jsou však povzbuzující čerstvé výsledky výzkumu. Podle něj hodnotí téměř tři čtvrtiny (71 procent) respondentů historickou úlohu SNP kladně. 
description Štěstí, že jazykovědců bylo jen devět Miloslav Sedláček, Spoluautor nových Pravidel českého pravopisu V článku Konec pravopisných bojů (?) seznamuje O. Uličný (LN 15. 8.) veřejnost s tím, že napříště bude o kodifikaci spisovné češtiny rozhodovat kodifikační grémium, v němž by měli být zastoupeni lingvisté, učitelé, spisovatelé, novináři a další jazykoví profesionálové z celé naší republiky. Vypadá to jako by šlo o něco nového, ale ve skutečnosti už takových grémií bylo v minulosti několik, jenomže pod jiným názvem, a to pravopisná komise. Výčet členů, kteří připravovali vydání pravidel v r. 1957, je uveden v předmluvě k těmto Pravidlům. Pak byla pravopisná komise oživena a rekonstruována ještě třikrát. V 60. letech byl jejím přednostou Bohuslav Havránek, v 70. letech profesor Václav Křístek, v 80. letech profesor Jan Petr. Žádná z těchto tří komisí nic podstatného nevyřešila, a to proto, že se její členové nedokázali na ničem podstatném shodnout. V každé z těchto komisí bylo 30 - 40 členů, samých předních odborníků. A kolik členů, tolik názorů. Poslední komisi rozpustil její předseda právě proto, že četné diskuse nevedly k sjednocení názorů. Komise v 70. letech měla dokonce ještě několik subkomisí specializovaných na jednotlivé okruhy pravopisných jevů. Výsledky práce těchto subkomisí se daly později použít alespoň zčásti. Spisovatel Karel Pecka si už několikrát postěžoval, že nová Pravidla vypracovalo pouze devět jazykovědců. Bylo štěstím, že jich bylo jen devět, jinak by nová Pravidla nevznikla vůbec. A mohu prozradit, že ani těch devět nemělo na všechny otázky shodné názory, že poslední slovo měli dva nebo tři členové a ostatní se disciplinovaně podřídili, aby dílo mohlo být dokončeno. Je nepravděpodobné, že by v kodifikačním grémiu byla situace jiná než v pravopisných komisích. Je možno už předem odhadnout, kteří lidé nebudou v grémiu chybět. Dám příklad, jak se dva z nich liší v názoru na jednu základní otázku. Petr Fidelius ve svém článku v Literárních novinách napsal, že užívá slova usus v této původní podobě jednak proto, že se mu líbí, jednak proto, že je to slovo odborné. Oldřich Uličný naproti tomu vidí nedůslednost v tom, že ve slovech blankvers a Mars se nepíše písmeno z jako v kurz. Přitom slovo blankvers je zcela speciální odborný výraz a Mars je dokonce vlastní jméno a na ta se pravopisné počešťování nevztahuje. Ještě jeden příklad : V televizní diskusi o pravopise zástupce ministerstva školství doporučoval více pravopisných dublet, naproti tomu spisovatel Karel Pecka byl proti tomu, aby pravopis byl tolik neustálený. Uvedl jsem pouze dvě dvojice zastánců protichůdných názorů na jeden problém. Ale jak to asi bude vypadat v grémiu, které bude mít jistě nejméně 40 členů? 
review Strakonické svědomí dudácké kontinuity Ivan Hartman, Strakonice Jedenáctý ročník Mezinárodního dudáckého festivalu skončil včera ve Strakonicích pořadem českých dudáků, slavnostním průvodem a galakoncertem. Do Strakonic se vedle místního publika sjeli lidé ze širokého okolí, z nichž mnoho mluvilo německy. Někteří si vystoupení dudáckých souborů zaznamenávali na videokamery, případně nahrávali na magnetofony. Bylo i nebylo co nahrávat. Vrcholem celého festivalu rozhodně byl sobotní dopolední koncert v kostele sv. Markéty. Bretonská dudácká skupina Christiana Loaece spolu s českými hráči na smyčce a žestě řízenými Ladislavem Romem tu uvedla více než hodinový pořad bretonské duchovní hudby a výňatků z keltských pašijí. Komorní prostředí nevelkého kostela, virtuózní interpretace zvláště hráčů na šalmaje i věcné konferování Josefa Režného zdůraznilo tuto neobyčejnou dominantní chvíli. Měla se vrátit ještě později odpoledne v pořadu Le Salon de Madame Victoire, kde belgicko-německý komorní soubor uváděl klasickou hudbu autorů sedmnáctého a osmnáctého století a kde zazněly takzvané dvorské dudy (musette de cour). Vlivem nečekaných okolností se však soubor nemohl dostavit celý a pak - Josef Režný byl nucen během konferování dvakrát kulantně upozornit dospělé publikum na starou známou poučku základní školy, že mezi částmi jednotlivé klasické skladby se netleská. I díky přednáškám hudebníků popisujících své nástroje (barokní housle, cembalo a musette) ocitl se divák spíše na výchovném koncertě. Oba tyto pořady ovšem měly navrch svou tematičností. Posluchač se tak mohl v rozsáhlejší časové ploše více vcítit do hudby jednoho souboru či oblasti. Ve Strakonicích totiž jinak převažovaly pořady (situované na hradní nádvoří) typu pestrý kotel, a i když byly anoncovány pod různými názvy, šlo s drobnými variacemi prakticky o tytéž skládačky. Kdo tedy absolvoval dvě takové přehlídky, mohl uslyšet pětiminutové vystoupení od každého zúčastněného (přinejmenším zahraničního) souboru. Některé - například Spilwut - přišly snad pokaždé s jinou částí svého repertoáru, jiné zase - třeba kvarteto Hofgesindt, i tak jeden z nejzajímavějších souborů - ohrávaly neustále dvě skladby. Na hradním pódiu se tak míhal jeden soubor za druhým - jako při estrádě na televizní obrazovce. Tento pocit byl podpořen i výběrem některých konferenciérů-rutinérů, z nichž vyzařovala pracovní povinnost, a nikoli znalost věci. Zvláště televizní hlasatel Alexandr Hemala byl příkladem toho, jak mnoha slovy nemusí být řečeno nic. Festivalu chyběly samostatné recitály alespoň některých souborů, v komornějším prostředí určené soustředěnému publiku, které dokáže dobrou hudbu patřičně ocenit. Na nádvoří se totiž tleskalo stejně intenzivně dobrým i průměrným výkonům a snad nikdy tam nezazněl tak nadšený potlesk jako v kostele sv. Markéty. A tak bylo náhodné hraní mimo program někde na ulicích nebo v hospodách mnohdy přesvědčivější a vlastně přirozenější než monstrózní pódiová stylizace. Smysl festivalu, spočívající ve snaze podpořit lidovou dudáckou tradici, se ovšem nemíjí účinkem a hra na dudy a regionální folklor je pěstován i na základních hudebních školách (dětské soubory z Blatné, Strakonic, Českých Budějovic... vystoupily v rámci festivalu). V osobnosti dnes sedmdesátiletého Josefa Režného, vedoucího místního Prácheňského souboru, sběratele písní, zakladatele festivalu a dudáka, který loni vydal u Bontonu jednu z vrcholných nahrávek českého folkloru, je přítomno jakési svědomí dudácké kontinuity. Hudební publicista Jan Sobotka o něm napsal, že se stal dudám tím, čím byl ve stejné době pro pětistrunné banjo Pete Seeger. Josef Režný s přáteli pořádal ve Strakonicích už v letech 1955 až 1962 Jihočeské slavnosti písní a tanců, na něž v roce 1967 navázal první ročník Mezinárodního dudáckého festivalu. Když tehdy v padesátých letech pozvali na slavnosti všechny jihočeské dudáky, sešlo se jich čtrnáct nebo patnáct, vzpomíná Josef Režný. Překvapilo nás to, protože vůbec nikdo netušil, že tolik dudáků v jižních Čechách existuje. Dnes si dudy můžete za sedm a půl tisíce koupit dokonce ve strakonické prodejně gramodesek. A dudáků přibývá... 
description Komsomolec čpí jadernou smrtí Začaly práce na zneškodnění torpéd potopené sovětské ponorky KRESBA Katastrofa se odehrála takto: na zádi ponorky Komsomolec, která se 7. dubna 1989 plavila jižně od Špicberků, vypukl požár. Plavidlo se vynořilo a celé hodiny marně čekalo na pomoc. Do hlubin s sebou vzalo 42 lidí z 69členné posádky, jeden jaderný reaktor a dvě torpéda s jadernými hlavicemi. Ponorka skončila na dně Grónského moře v hloubce 1680 metrů. Leží v jedné z biologicky nejproduktivnějších oblastí světového oceánu, které přičítají zvláštní hospodářský význam Norsko, Rusko, Švédsko a Velká Británie. V agresivním mořském prostředí postupně koroduje technické vybavení stejně jako titanový trup, voda proniká do vnitřních prostor a narušuje jaderné hlavice. Pokud by z trupu uniklo radioaktivní plutonium, v podobě drobných částeček pronikne do potravinového řetězce. Mořské proudy by je mohly roznést po značné části severního Atlantského oceánu. Vyzvednutí více než sto metrů dlouhého obra o výtlaku 9700 tun by podle střízlivých odhadů stálo kolem 500 milionů dolarů. Rusko, které si takový výdaj nemůže dovolit, navrhovalo potáhnout vrak gelem chitinu a chitosanu, aminocukrů obsažených v krunýřích korýšů. Tyto látky totiž mají schopnost vázat na sebe těžké kovy jako je plutonium. Jejich nízká hmotnost by kromě toho nebránila vyzdvižení vraku někdy v budoucnosti. Přednost před tímto řešením dostalo jiné ruské řešení, které se právě realizuje za finanční podpory Nizozemska. Práce na zneškodnění smrtelně nebezpečného Komsomolce byly rozděleny do dvou fází. V první, která úspěšně skončila letos v červenci, se posádce ruského podmořského plavidla Mir podařilo pomocí titanových štítů zaslepit devět torpédometných otvorů v čelní části ponorky. Ve druhé fázi, která proběhne v příštím roce , bude v ponorce vyřezán otvor o ploše 20 m2, který umožní dokonale a provždy uzavřít celou torpédometnou sekci ve špici ponorky. Zneškodnění sovětské ponorky nic nemění na trvání jaderné hrozby ze dna Barentsova a Karského moře. Frederic Hauge z norské ekologické nadace Bellona probíral ruské záznamy a hovořil s ruskými představiteli. Připustil, že jeho zjištění nelze považovat za úplná, protože neměl přístup k vojenským záznamům. Když ale předložil svou zprávu Výboru pro mezinárodní arktickou vědu v Oslu, byla označena za burcující, neboť odhaluje množství potenciálních ekologických bomb na dně obou moří. Tak například Murmanská námořní společnost od 60. let zajišťovala ukládání jaderných odpadů na mořské dno pro sovětskou severní flotilu, nynější součást ruského loďstva. Na základě svědectví radiologa společnosti Andreje Solotkova, podnikových záznamů a norských vojenských zdrojů Hauge identifikoval 21 jaderných reaktorů, většinou z ponorek, potopených v Barentsově a Karském moři. Devět z nich údajně obsahuje i palivové tyče. Kromě toho Murmanská námořní společnost potopila do Karského moře 11090 odpadu s nízkou radioaktivitou. V době, kdy sovětská armáda zkoušela jaderné zbraně na ostrově Novaja Zemlja, vyplulo z něho, případně bylo rovnou potopeno pět plavidel naložených velkým množstvím jaderného odpadu. Případem Komsomolec tedy causa jaderné hrozby v severních mořích nekončí, nýbrž začíná. (bo) 
sport Rozhořčený cyklista Indurain Bordeaux - Španělský cyklista Miguel Indurain, jehož Francouzská cyklistická federace nařkla z dopinku, se velmi rezolutně vyslovil za sjednocení pravidel o používání nedovolených preparátů. Řekl, že se cítí poškozen a že vedení jeho stáje Banesto podnikne všechny kroky k ospravedlnění. Indurain byl usvědčen z použití Salbutomalu, který má Francouzská cyklistická federace na seznamu zakázaných preparátů, Mezinárodní cyklistická unie (UCI) i Mezinárodní olympijský výbor (MOV) však jeho použití povolují, pokud je ve spreji. To byl právě Indurainův případ. Španělský cyklista má již několik let vleklé astmatické potíže a Salbutomal je účinným prostředkem proti této chorobě. Použil stejný lék již mnohokrát v minulosti a nikdy neměl problémy. Překvapuje, že případ z 15. května byl ohlášen před Indurainovým pokusem o světový rekord v hodinovce. 
sport Binič v Japonsku Praha (ber) - Bývalý fotbalista Slavie Jugoslávec Dragiša Binič přestoupil do japonské Nagoje. Pro jeho bývalý pražský oddíl tím skončily dlouhodobé spory s CZ Bělehrad o zaplacení tohoto fotbalisty. Podle dohody nemusí Slavia za hráče už nic doplácet, pokud jej Bělehrad prodá do jiného klubu. Slavia tak ušetřila částku, která měla být podle jejího názoru 110 tisíc dolarů, podle Srbů dokonce 430 tisíc dolarů! 
person_interv Mihálik vidí zelenobíle Jablonec (hk) - Štefan Mihálik zářil v dresu tehdy ještě druholigového Jablonce v předminulé sezoně. S osmnácti góly se stal králem střelců a vyhlédl si jej ligový nováček Viktoria Žižkov. Tam se ovšem brzy zranil a skoro celý podzim na hřišti chyběl. Po uzdravení se v zimě odešel rozehrát zpět do Jablonce. Jenže znovu zasáhlo zranění a následovala další přestávka. Nový návrat na hřiště Mihálik oslavil tuto neděli brankou, která znamenala výhru Jablonce nad Olomoucí 2:1. Osm měsíců jsem nehrál, ale až do příchodu Jirky Nováka jsem si myslel, že v Jablonci se prosadím do základní sestavy snadněji než ve Viktorce. Pak jsme však najednou byli v Jablonci čtyři útočníci a já už jsem se pomalu loučil s tím, že se dostanu na trávník. Poprvé jste nastoupil v závěru zápasu v Benešově, jaké to bylo? Bezvadné, já nejsem trémista, jenom ta osmiměsíční herní pauza mě trochu strašila. Ale mezi klukama na hřišti mi to přišlo, jako by žádná přestávka nikdy nebyla. Jak s Olomoucí? Věřil jsem, že mi trenér dá na část utkání šanci. Mohl jsem za čtvrt hodiny dát dva góly, ale radost po tom vítězném byla obrovská! Mnozí říkají, že jste schopen dávat góly jenom za Jablonec... Cha, cha! Vypadá to tak, ale to je špatné? Špatné ne, ale jak dlouho tu jako host z Viktorky zůstanete? Dohoda zní do konce roku a pak se uvidí. Teď vidím zelenobíle, a pokud se na hřiště dostanu, pak bych chtěl potvrzovat to, co se o mně říká! Ve čtvrtek hraje Jablonec na Viktorce, dáte i jí gól? Když mě trenér postaví, tak s jiným cílem do zápasu ani nepůjdu. Ale ono je jedno, kdo dá gól, důležité je vyhrát a jméno střelce, to je až na druhém místě. Žižkov je v pohodě, ale my také. Od soupeře se vítězství očekává, my můžeme jenom překvapit. To nejsou špatně rozdané karty! 
news Rumuni berou pod sto dolarů měsíčně Bukurešť - Průměrná mzda se v červenci v Rumunsku zvýšila o 8.8 procenta proti červnu a dosáhla 142657 lei, což je v přepočtu asi 84 amerických dolarů. Oznámil to včera rumunský statistický úřad. V červnu se mzdy zvýšily meziměsíčně v průměru o 3.7 procenta. Ve srovnání s loňským červencem se průměrná rumunská mzda zvýšila ve stejný měsíc letos o 126.5 procenta. 
news IPB snižuje úrokové sazby Praha - O 0.4 procenta snižuje od 1. září Investiční a poštovní banka úrokové sazby krátkodobých, střednědobých, dlouhodobých a eskontních úvěrů. Sazba Prime rate klesá o jeden procentní bod. Úročení vkladů se zároveň snižuje o 0.5 až 1 %. Vyplývá to ze včerejší informace IPB. Nové krátkodobé úvěry bude IPB poskytovat za minimální úrok 11.5 %, střednědobé od 12.5 %, dlouhodobé od 14 % a eskontní od 11.5 %. Prime rate klesla na 10.45 procenta. Základní úroková sazba IPB zůstává na 14.5 procentech, nezměněna zůstává 15procentní základní sazba poštovní divize. 
caption Irácký prezident Saddam Husajn (uprostřed) si prohlíží model mešity, která má být postavena v Bagdádu. Po dokončení se tato mešita stane největší v zemi.Foto ČTK/AP 
news Archeologové na zámku v Plumlově Plumlov (pet) - Četné objevy keramických střepů z 15. až 17. století jsou výsledkem archeologického výzkumu pracovníků prostějovského muzea na zámku v Plumlově. Mezi nalezenými archeologickými skvosty je i několik skleněných nádob a kusy středověkých střel svědčících o někdejším obléhání. 
description Vysokorychlostní železnice - Evropa a ČR Pokud nedokážeme napojit naši železnici na moderní železniční systémy, o vstupu do Evropy můžeme jen snít GRAF František Palík, Prezident Asociace vysokorychlostní železniční dopravy Už několikrát byla na našich železničních tratích předváděna italská souprava Pendolino s výkyvnými skříněmi vozů a mohli jsme si také prohlédnout soupravu španělského Talga, stejně jako francouzský vysokorychlostní vlak TGV Atlantique, který 18. května 1990 dosáhl dosud nepřekonaného světového rekordu - rychlosti 515.3 km/h. Společnost evropských železnic (CER) už v roce 1990 předložila Evropským společenstvím dokument nazvaný návrh evropské sítě železničních tratí pro vysoké rychlosti. Tento základní materiál určuje společný koordinovaný postup při realizaci národních a nadnárodních projektů železničních tratí pro vysoké rychlosti do roku 2030. Zahrnuje také projekt Eurotunelu pod Lamanšským průlivem. V důsledku vzniku jednotného evropského trhu a rodící se jednotné železniční soustavy se očekává až čtyřnásobné zvýšení objemu přepravy v této oblasti. Společnost Evropských železnic proto hodlá do roku 2005 postavit přes 12000 km tratí pro rychlosti 300 km/h a 15000 km tratí pro rychlosti 200 km/h. Míní do nich investovat celkem 101 miliardu ECU, tedy asi 4 biliony Kč. Stavba vysokorychlostních železnic se nad očekávání vyplácí. Významný podíl přepravovaného zboží se přesouvá na železnici a několikanásobně vzrůstají počty cestujících. Návratnost investic a ekonomická efektivnost vysokorychlostních železnic splňují kritéria Světové banky. Bankovní ústavy se tak spolu s jednotlivými státy Evropské Unie mohou bez obav podílet na financování výstavby. Například provoz francouzského TGV byl již po sedmi letech výnosný a umožnil další investice do ucelené francouzské sítě ve Francii, která je v tomto směru světovou jedničkou. Dalo by se tedy předpokládat, že i Česká republika jako křižovatka dopravních cest kontinentu se co nejdříve přihlásí k projektu výstavby evropské sítě vysokorychlostních železnic. Nestalo se tak. Podle usnesení vlády a ministerstva dopravy z 16. 2. 1994 se jen zmodernizuje dopravní koridor Děčín - Praha - Brno - Břeclav. Jakákoli modernizace ale nemůže nahradit vysokorychlostní dopravu. Nejenomže se tak ze státního rozpočtu vynaloží značná částka, jejíž výše nebude odpovídat výsledku, ale znovu se oddálí výstavba vysokorychlostní železniční sítě v České republice. Dopravní infrastruktura patří mezi základní předpoklady ekonomické a kulturní prosperity státu, tvorby národního produktu a růstu životní úrovně. Jistě, k přijatému rozhodnutí vedla vládu finanční situace, ale je třeba si uvědomovat, že se sotva můžeme integrovat do Evropské unie, pokud se nebudeme moci napojit do její infrastruktury, k níž patří dopravní systémy a vysokorychlostní železnice zvlášť. Každý odklad nejenže přináší velké ztráty na dané investici, ale také se nepříznivě promítá do ekonomiky země i veřejného života. Pokud budeme do vysokorychlostní železnice investovat v potřebném optimálním čase, můžeme využít všech jejich výhod. Se zpožděním naopak žádné výhody nezískáme. Jednoduše řečeno, čím déle budeme projekt odkládat, tím vyšší pak budou náklady. V plánu UIC bylo přijato obecné heslo pro vysokorychlostní železnice - dvakrát rychleji než autem, poloviční rychlostí než letadlem. Znamená to, že jízdní doba po železnici se má rovnat dvěma třetinám doby jízdy automobilem po dálnici a v případě letecké dopravy má být téměř srovnatelná s dobou letu prodlouženou o cestu na letiště z centra města a naopak. Pokud železnice splní tyto požadavky a získá cestující i přepravu zboží - zejména při zavedení kombinované přepravy kamionů a návěsů - nesporně musí vedle ekologického přínosu vykazovat také přínos ekonomický. Tyto požadavky lze ovšem splnit jen při traťové rychlosti 250 km/h v osobní dopravě a rychlosti 160 km/h v nákladní dopravě. V našich podmínkách je pak nutné postavit nové vysokorychlostní sítě pro smíšený osobní a nákladní provoz s traťovou rychlostí 250 až 300 km/h, která může přinést ekonomický i ekologický efekt a přispět k integraci státu do Evropské unie. Jinak řečeno, vysoká přepravní rychlost vyvolá návrat cestujících na železnici, zvýší jejich hybnost i kulturnost cestování, stáhne podstatnou část silniční a letecké dopravy, zejména přepravou kamionů, a nesporně tak povede ke zlepšení životního prostředí. Kdo by ostatně nechtěl cestovat pohodlně vybaveným vlakem TGV z Prahy do Paříže za 4.5 hodiny a dále do Londýna za 2.5 hodiny? Vzorem pro nás může být Španělsko, které za pět let vybudovalo 400 km vysokorychlostních tratí AVE (Alta Velocida Espaňol) z Madridu do Sevilly. Také nemělo dostatek vlastních financí, ale zvládlo projekt s mezinárodní pomocí. Proto se ptám: proč by nešlo, alespoň v první, propojit Prahu s Drážďany novou vysokorychlostní tratí? V České republice jsou v podstatě jen dvě organizace, které se snaží prosadit vysokorychlostní železniční dopravu - Asociace vysokorychlostní železniční dopravy (AVŽD) založená v roce 1991 v Plzni a akciová společnost Vysokorychlostní a modernizovaná železnice (VRAMŽ) založená v Praze v roce 1993. Obě uskupení předložila řadu množství námětů na řešení vysokorychlostní dopravy v ČR. Zatím bez valné odezvy. V současné době se obě organizace ve spolupráci s Metroprojektem přihlásily do obchodní soutěže, kterou vyhlásilo ministerstvo dopravy, ministerstvo hospodářství a generální ředitelství Českých drah na řešení koridorů vysokorychlostních tratí v České republice. Je to první počin ministerstva dopravy vedoucí k řešení tak naléhavého problému, jakým moderní rychlá doprava je. Doufejme, že následně padne také rozhodnutí o vlastní realizaci. 
news Tragická rvačka Strachotín (luč) - Tragicky skončila rozepře mezi dvěma muži v rodinném domku ve Strachotíně na Břeclavsku. Po předchozí rvačce udeřil dvacetiletý R. CH. svého známého, pětadvacetiletého O. B., kovovou dřevařskou svěrkou do krku tak silně, že poškozenému zlomil páteř a poranil míchu. O. B. zranění podlehl. R. CH. po činu z domku nejprve uprchl oknem, odpoledne se však sám přihlásil na policii v Hustopečích. Pachatel je stíhán pro trestný čin ublížení na zdraví. 
essay Pojištění bez záruky Poznámka Ivana Krčálová V České republice se opět začínají aktivizovat zahraniční pojišťovny, které nemají povolení u nás působit. Činí tak prostřednictvím dealerů, kteří kontaktují naše občany a nabízejí jim mnohdy značně lukrativnější podmínky než pojišťovny ostatní. Řada občanů se tak nechává zlákat vidinou slušného zisku například z životní pojistky v tvrdé měně. Ministerstvo financí, které uděluje pojišťovací licence a vykonává dozor nad činností pojišťoven, proto nedávno vyzvalo naši veřejnost, aby zjištěné případy ohlásila. Tato výzva však řadě občanů, kteří si zvykají na svobodné podnikání a demokracii, zavání státní byrokracií a snahou udržet monopol. Je ovšem třeba se na věc podívat i z druhé strany. Nejen z té, že ministerstvo financí se brání, aby je někdo obcházel a navíc přitom porušoval zákon. Ministerstvo je podle zákona o pojišťovnictví zodpovědné za činnost pojišťoven, sleduje plnění jejich závazků a v případě kolize zasahuje ve prospěch klienta. Na pojišťovny, které podnikají bez povolení, se ochrana klienta samozřejmě nevztahuje. Lidé, kteří se agentovi zahraniční pojišťovny upíší, mnohdy ani netuší, co vlastně podepsali. Může se tak stát, že v případě takzvané pojistné události náš člověk neuvidí ani korunu, natož marku. Pověstné spravedlnosti se však potom bude dovolávat marně. 
collection Krátce Pět výbuchů vytrhlo včera ze spánku obyvatele Atén. Dvě z náloží adresovali teroristé podnikatelům a další tři pak kancelářím vládního socialistického hnutí premiéra Papandrea. Exploze na linii ropovodu mezi Samarou a Lisičanskem byla příčinou zastavení dodávek ruské ropy na Ukrajinu. Oznámil to včera zástupce ruské společnosti Transněfť s tím, že s obnovením dodávek se počítá dnes Všechny dopravní prostředky, které byly k dispozici, včera zmobilizovalo Alžírsko, aby se mohli vrátit zpět jeho občané, kteří pobývají v Maroku a kteří jsou nuceni tuto zemi urychleně opustit poté, co Maroko zavedlo vízovou povinnost pro alžírské státní příslušníky. Pět amerických zvláštních agentů pověřených bojem proti obchodu s drogami zahynulo, když se jejich letadlo při průzkumném letu nad severovýchodní částí Peru zřítilo. Oznámili to včera představitelé americké Agentury pro potírání narkotik (DEA) v Peru. Protiislámské pasáže návrhu rezoluce z konference OSN o populaci a rozvoji, jež bude za týden zahájena v Káhiře, se islámské země pokusí změnit. Oznámil to včera generální tajemník Organizace islámské konference (OIC) Hamid Algabid. Stovky albánských ilegálních utečenců včera po celé zemi zadržela a vyhostila řecká policie. Oznámilo to v Aténách ministerstvo veřejného pořádku. Nejméně 31 osob přišlo o život při víkendové vlně násilí v Jihoafrické republice, nejhorší od dubnových mnohorasových voleb. 
description Ženy v americké armádě Pentagon neomezuje letectvo pouze na muže Stálý zpravodaj LN v USA Dušan Neumann Velitel bíle oděné obsluhy katapultu dal znamení rukou, technici v červených kombinézách odskočili od stroje, pilot otevřel trysky přídavného spalování motorů a stíhačka F-18 Hornet vystřelila do vzduchu. Na letadlové lodi běžná rutina. Start se ale tentokrát přece jen něčím lišil. Z paluby poprvé odstartovala se stíhacím strojem žena. Na rozdíl od jiných armád byla služba v bojových jednotkách ozbrojených sil pro Američanky dlouho tabu. Až teprve bezchybný výkon příslušnic Národní gardy v Perském zálivu tuto situaci radikálně změnil. Dodnes však je zákonem zakázáno nasadit ženy do pozemních bojových operací. V armádní zdravotní službě sloužily ženy už od vyhlášení nezávislosti. Rozhodnutím generála Washingtona z léta 1775 byl dokonce stanoven počet deseti pacientů na jednu zdravotní sestru. První historicky doloženou příslušnicí armády je Deborah Sampsonová, která se v roce 1782, ve věku 22 let, dobrovolně přihlásila do armády. Aby jí to prošlo, zvolila mužský převlek a jméno Robert Shutleff. V bojích s Angličany byla dvakrát zraněna a pokaždé musela utéci z lazaretu, aby si své tajemství udržela. Až když jako pobočnice generála Pattersona následkem horečky omdlela, byla její pravá totožnost odhalena. George Washington ji okamžitě, i když s poctami, poslal do civilu. V tomto ohledu dopadla lépe Lucy Brewerová, které jeden ze zákazníků bostonského nevěstince, v němž si vydělávala na živobytí, věnoval knížku o Deborah Sampsonové. Lucy okamžitě zatoužila po dobrodružném vojenském životě, plném mladých šviháků. Pod jménem George Baker se přihlásila - a byla přijata - k námořní pěchotě. Sloužila na bitevní lodi Constitution a prošla několika bitvami. Ani ona neušla prozrazení, ale námořní pěchota (marine corps) ji uznala jako první ženskou příslušnici. V době občanské války sloužilo jen na straně Unie více než 6000 žen ve zdravotnických oddílech. Velitelkou těchto jednotek byla jmenována Dorothea Dixová. Zvláštní osud prožila doktorka Mary Walkerová, kterou hlavní lékař unionistické armády odmítl kvůli jejímu pohlaví přijmout jako lékařku. Přihlásila se tedy za zdravotní sestru a dobrovolně pomáhala na obou stranách bitevní čáry. Při svých výpravách na stranu Konfederace však dobře naslouchala a podávala pak přesné zprávy o záměrech nepřítele štábu generála Shermana. Při jedné výpravě byla odhalena a rok vězněna na Jihu, než ji vyměnili za mužského zajatce. Kongres ji za to vyznamenal nejvyšším americkým válečným vyznamenáním Kongresovou čestnou medailí (Congressional Medal of Honor). Vojenské byrokracii to došlo až v roce 1917, medaili jí odebrali a vyškrtli ji ze svazku armády. Walkerová však odmítla vyznamenání vrátit a nosila je až do smrti. Pomalé kameny vojenské spravedlnosti se znovu otočily až v roce 1977, kdy jí byla medaile posmrtně vrácena. V první světové válce sloužilo v armádě už 23000 zdravotnic, z toho 10000 v Evropě. Přes dvě stě jich ve službě zemřelo na infekční choroby. Ženy sloužily také v námořnictvu, kde byly zvláště ceněny v radiokomunikační službě. Než je však mohl ministr námořnictva přijmout, musel rozetnout parádní byrokratický gordický uzel. Podle zákona nesměly ženy na válečnou loď, ale každý námořník musel na lodi sloužit. Nakonec to Daniels vyřešil šalamounsky. Ženám - radiooperátorkám formálně určil službu na potopených lodích. Druhé světové války se zúčastnilo 400000 Američanek. Na evropském bojišti upadla do zajetí jen jediná - poručice Reba Zitellová. Do japonského zajetí upadlo 77 zdravotnic. Všechny přežily. Nejznámější byl útvar WASP - pilotek, které dopravovaly letadla z továren k bojovým jednotkám. Příslušnice WASP zaznamenaly kvůli haváriím největší ztráty. Jejich zakladatelka, Jacquelina Cochranová, se stala držitelkou největšího počtu leteckých rekordů dosažených jediným pilotem. Ve zdravotních, spojovacích a zásobovacích jednotkách sloužily ženy v Koreji i ve Vietnamu. V konfliktu v Perském zálivu zahynulo třináct žen. Mnohé z nich sloužily jako pilotky vrtulníků. Do zajetí se s vážným zraněním dostala po sestřelu helikoptéry také lékařka majorka Rhonda Cornumová. Po propuštění potvrdila, že byla vězniteli sexuálně obtěžována (hlavní důvod, proč nejsou ženy nasazeny do jednotek prvého sledu). K tomu pouze lakonicky dodala, že k nepříjemnostem, které prožívá každý válečný zajatec, to byla jen jedna navíc. Dnes slouží v amerických ozbrojených silách - aktivně i v záloze - 350000 žen. Po dvou stech letech jsou plnoprávnými příslušnicemi. A pilotky stíhaček patří dnes svým uměním k těm nejlepším. 
essay Co nám chce příroda dát alergiemi najevo Radka Pechová Hysterie systému obranyschopnosti Alergie není nemoc, je to stav, kdy člověk reaguje jinak, než je běžné. Název vznikl z řeckého all - jinak a ergein - reagovat. Skutečně vážné by bylo, kdyby organismus na zevní podnět nereagoval... Alergie je tak trochu hysterie systému obranyschopnosti. (Výňatek z publikace Víme si rady s alergií, kterou vydala vzdělávací agentura ERASMUS ve spolupráci se Státním zdravotním ústavem, Praha 1993) Rozkvetlým městem chodí kýchající lidé s červenými nosy, oteklýma očima, plnýma slz, a z kapes jim vypadávají papírové kapesníky. Děti v čekárnách u lékařů astmaticky pokašlávají a rodiče se ptají: Nebude z něj alergik? Lidský organismus neustále přichází do styku s látkami vnějšího prostředí a reaguje na ně. Setkání s antigenem vyvolává tvorbu obranné látky - protilátky. Způsobí-li antigen neúměrnou - alergickou - reakci, nazýváme jej alergenem. V těle alergického člověka se po styku s alergenem začínají uvolňovat látky vedoucí ke klinickým projevům alergie. MUDr. Hana Drahoňovská z Národní referenční laboratoře pro faktory vnitřního prostředí, která se zabývá alergiemi z hlediska prevence, říká, že alergie jsou hlavně nemocemi z prostředí, v němž žijeme. Může je vyvolávat prach, roztoči nebo třeba peří. Všechny tyto složky jsou běžnou součástí našich bytů. Převážná většina alergií je způsobena přírodními látkami. Neviditelní spolubydlící Prvním alergenem, se kterým se dítě setká, je prach a bytoví roztoči. Prach obsahuje různě velké částice, některé vzniklé přímo v bytě, jiné se tam dostanou zvenku - částečky peří z lůžkovin, vlákna z koberců, lupy, zbytky pokožky, hmyzu, spory plísní, zbytky zvířecí srsti nebo zvířecích výměšků, bakterie, popílek, saze a chemické látky z průmyslu. Největším nebezpečím jsou jeho nejmenší částice, které se mohou dostat až do plic a tam vyvolat onemocnění nebo astmatický záchvat. Zásobárnou prachu jsou zejména všechny bytové textilie. Roztoči jsou členovci patřící mezi pavoukovce a jsou pouhým okem neviditelní. Jejich přítomnost v domácnostech rozhodně nenaznačuje, že jde o domácnosti zanedbané. Parazitují na živočiších, množí se například v hnízdech ptáků a hlodavců, v kurnících, jiné druhy se živí například odumřelou lidskou pokožkou, proto jich žije mnoho zejména v nohou postele. Naštěstí nemají dlouhý život, ale i částečky jejich těl působí jako alergeny. Bytové prostředí vede u alergických dětí k celoročním alergiím, naproti tomu alergie vyvolané například pylem jsou alergiemi dočasnými, říká Hana Drahoňovská. Alergie inhalační a bakteriální Alergie se může projevit mnoha způsoby. MUDr. Tamara Svobodová z dětské kliniky Vinohradské nemocnice říká, že v alergologii neexistuje schéma, podle něhož by mohl lékař postupovat. U každého se projevuje trochu jinak. Také proto musí být léčba ušita každému dítěti na tělo. Alergie se může objevit jako astma bronchiale, alergická rýma, alergický zánět spojivek, atopický ekzém a nebo jako alergický otok třeba po antibiotiku. Tento poslední projev patří k pylové alergii, postiženému oteče okolí očí a obličej. Prvním příznakem alergie u malých dětí je často mírná forma ekzému. Varující je, přidá-li se zánět průdušek. Doktorka Svobodová doporučuje, aby v tomto případě bylo provedeno alergologické vyšetření dítěte, terapii je nutno zahájit včas. Nejméně příznivou prognózu má právě ekzém ve spojení s alergickým postižením horních cest dýchacích. Snažíme se vyšetřit celkový stav imunitního systému včetně výtěrů. Těchto metod však není mnoho, říká Tamara Svobodová a dodává:Zaměřujeme se na mechanismy protilátkové imunity. Můžeme rozlišit dvě formy alergie - inhalační, způsobenou pyly, prachy, peřím, plísněmi či roztoči, která se dá vyšetřit metodou protilátek, a bakteriální, kterou je nutno testovat vpichy do kůže. Toto vyšetření je velmi nepříjemné zejména pro malé děti. Cílem je zjistit reakce při očkování. Součástí každého alergologického testování organismu je i provádění pečlivé anamnézy rodinných příslušníků a zaměřuje se také na prostředí, v němž dítě žije, a na prodělaná onemocnění a jejich průběh. Je třeba zaměřit se i na přecitlivělost na bílkoviny, na vzniku alergií může mít podíl i kravské mléko. Alergie je velmi individuální onemocnění a u každého dítěte se projevuje trošku jinak. Dá se říci, že má-li dítě při alergickém stavu teploty, jde o alergii bakteriální. Inhalační forma většinou teplotou provázena není, konstatuje Tamara Svobodová. Ani to však není měřítkem, protože astmatický záchvat může nastat při souběžně probíhající infekci, která sama je doprovázena horečkou. Za průběh inhalační formy alergie je zodpovědný imunoglobulin E. Většinou platí, že čím je ho víc, tím je alergie výraznější. Někdy však může být alergie velice úporná, a přitom je naměřena velice nízká hladina imunoglobulinu E. Uvádí se, že v populaci je až 20 procent dětí astmatických, ale jak upozorňuje doktorka Svobodová, alergie neznamená vždy astma. I proto se liší pramen od pramene údaje o počtu alergiků. Ne každý astmatik je alergik První příznaky alergie obvykle zpozorují rodiče, někdy přijdou pozdě, jindy chodí s každým kýchnutím, říká Tamara Svobodová. Usuzovat o malém dítěti, že je astmatikem, lze, pokud trpí častějšími záněty průdušek s teplotou, ke kterým se přidává rýma, a dítě je dušné, ačkoli teplota již ustoupila. Stává se však, že dítěti je přišita diagnóza astma, a zapomíná se na to, že děti mají úzké dýchací cesty a jinou svalovinu. Zatímco u dospělých dojde při kašli k pouhému stáhnutí svalů, dětské dýchací cesty se zalijí hlenem a vypadá to, že dítě má astmatický záchvat. Když pak povyroste, ukáže se, že to nemusí být astma bronchiale, a příznaky zmizí, říká Tamara Svobodová. Na kočky pozor Zatímco astma, které zdravotní stav člověka ohrožuje více, bývá vyprovokováno bytovými alergeny, alergické rýmy jsou reakcí organismu na venkovní pyly. Zde je důležité, aby testy zjistily, na které pyly je dítě alergické - ve vegetačním období, kdy tyto rostliny kvetou, by dítě nemělo zbytečně chodit ven. Nejhorší je pro ně doba prvního kvetení, tedy duben až květen. Alergikům by pomohla větší údržba městské zeleně, tráva by měla být včas posekaná. Nepříjemné jsou také zarostlé skládky, tvrdí Hana Drahoňovská. Každý alergik je ke všem látkám, které ho obklopují, citlivější. Lze proto očekávat, že k původním alergickým projevům se budou přidávat další. Má-li někdo alergii na srst, bude časem nejspíše podobně reagovat i na setkání s peřím či pyly, říká Hana Drahoňovská. Například velmi silným alergenem je kočka, její přítomnost na dítě působí ještě mnoho týdnů po tom, co kočka místnost opustila. Chemické látky nezpůsobují klasické alergie, ale citlivého člověka dráždí. Nevyvolávají sice astmatické záchvaty, ale mají na ně podpůrný vliv. Mnoho rodičů alergických dětí se domnívá, že jim prospěje, když je z městských bytů odvážejí na venkovské chalupy, ale jak říká Hana Drahoňovská, není to pravda. Pro děti představuje zbytečnou zátěž už cesta, navíc na venkově je plno alergenů. Mohou jimi být jak pyly, tak roztoči, přenášení venkovskými zvířaty. Odborníci naopak doporučují chalupu v době kvetení vynechat úplně. Máme doma alergické dítě Léčba alergií nespočívá jenom v terapii, jde o otázku celého životního stylu. Je třeba upravit vnitřní prostředí bytů, v nichž se svými alergickými dětmi bydlíme, změnit jídelníček, změnit životní styl, doporučuje Hana Drahoňovská. Strava má být co nejpestřejší, bez alergenů. Vyloučit dítě z prostředí s alergeny je nemyslitelné, ale v bytech je nutný častější úklid, veškeré čištění je vhodné provádět mokrou cestou. V bytě nemají být žádné zbytečné dečky, přehozy a podobné lapače prachu. Doporučují se i dezinfekční prostředky proti roztočům, kterých je nejvíce v kobercích, matracích, čalounění. Důležitá je častá výměna ložního prádla. Textilie v bytě by měly být schopné praní ve vodě teplé minimálně 60 stupňů Celsia, roztoči hynou při 54 stupních Celsia. Bezpéřová lůžka jsou lepší než péřová. Rodina by se měla vyvarovat používání čistě přírodních materiálů. Klima v bytě může ovlivnit také vhodný výběr čisticích prostředků a vodní osvěžovače vzduchu. Suchý a teplý vzduch přetopených bytů svědčí roztočům a hůře se v něm dýchá. V bytech alergiků by se mělo méně větrat. Alergik není princezna na hrášku V nedávné době prováděla Hana Drahoňovská výzkum zaměřený na situaci v bytech alergických dětí. Zjistila jsem, že celkově jsou tyto byty lepší než ostatní. Bývají například uklizenější, říká. To je v pořádku. O děti alergické je pečováno více než o jejich protějšky touto civilizační chorobou nepostižené. Rodiče to někdy přehánějí, míní Hana Drahoňovská. Své děti pak zbytečně překrmují a byty bývají přetopené, ačkoliv optimální teplota pro alergika je 20 stupňů Celsia. Dítě potřebuje celkové otužování, aby byla posílena jeho imunitní soustava. Zajímavé je, že více alergických dětí mají matky vysokoškolačky, zřejmě proto, že svým dětem poskytují větší péči. Formaldehyd, o němž se odborníci domnívají, že by také mohl podporovat vznik alergií, v bytech zaznamenán nebyl. Nevyskytovalo se ani více plísní. Dotazníkem bylo ve vybraných rodinách zjištěno, že s věkem dítěte péče o byt klesá. Hana Drahoňovská nepovažuje za moudré vylučovat děti zbytečně z kolektivů. Dostatek pohybu a zdravá výživa jim naopak prospějí. Alergické dítě nepotřebuje, aby bylo chováno jako v bavlnce, tvrdí Hana Drahoňovská. Na druhou stranu se ukázalo, že i v bytech astmatických dětí jsou kočky nebo že tam rodiče kouří. Produktem kouření sice není žádný alergen, ale kouř dráždí oči a sliznice dýchacích cest. Přesto kouří asi 30 až 40 procent rodičů alergiků. Jiní rodiče zase ve všem spoléhají na lékaře a čekají, co jejich dítěti předepíše. Přitom se musí každý sám starat o své zdraví, dodává Hana Drahoňovská. Budou ze všech alergici? Alergií všude ve světě přibývá. Odborníci vedou spory o tom, co je jejich skutečnou příčinou. Mnozí z nich se domnívají, že tělo alergika se touto reakcí něčemu brání, možná nějaké další, horší infekci. Vědci se zabývají také dědičností alergie. Zdá se, že jde i o záležitost genetickou. Přenáší se zřejmě přes matku a přes jednu generaci. Vinen by měl být 11. chromozom. Jsou-li rodiče alergici, existuje velká pravděpodobnost, že jejich dítě nebude jiné. Kromě dědičnosti se na vzniku alergií stejnou měrou podílí i vliv prostředí. Počet alergických dětí se liší i podle toho, v jakém ročním období se narodily. Nejvíce alergiků je mezi narozenými od dubna do června. U nás je stoupající počet alergií spojován se znečištěním ovzduší, ale jak podotýká Hana Drahoňovská, to se pojí především s nealergickým onemocněním horních cest dýchacích. Alergie považuje doktorka Drahoňovská spíše za otázku vnitřního prostředí. Poukazuje na výsledky nedávného výzkumu německých vědců, kteří zjistili, že více alergiků žije v ekologicky čistším Mnichově než v uhelných pánvích severního Německa. Zdá se, že alergie jsou nemocí přecitlivělého západního člověka, protože jeho životní styl, vzdalující se přírodě, vede ke zpohodlnění. Avšak špatné rozptylové podmínky a znečištění ovzduší se také podpisují na množství stoupajících alergií, porušují sliznice a umožňují snazší průnik alergenů. I proto patří k nejpostiženějším oblastem České republiky Praha a severní Čechy. Co nám chce příroda dát alergiemi najevo? ptá se Hana Drahoňovská. Jedním z nejsilnějších vlivů, které vznik alergických reakcí podmiňují, je stres, duševní nepohoda, strádání...Ten, kdo si alergickým stavem svým nebo svého dítěte nedá zkazit dobrou náladu a narušit rodinnou pohodu, ví si rady s alergií. (Víme si rady s alergií, ERASMUS 1993) 
invitation Animovaná disneyovka Kniha džunglí (The Jungle Book, 1967), jejíž nově dabovaná verze v režii Olgy Walló má nyní obnovenou premiéru, je posledním filmem, který osobně produkoval sám velký Walt. Dojemný příběh malého Mauglího, jistou dobovou kritikou označený za triumf hloupého antropomorfismu, byl u nás poprvé uveden v polovině let sedmdesátých. Půvabná pohádka o Mauglího cestě za lidmi i vlastní dospělostí sice nedosahuje hloubek Kiplingovy předlohy, v kolekci Disneyho kreslených filmů pro děti však patří k nejzdařilejším. Moudré vyprávění nesené v jásavém swingovém rytmu vyniká přehlednou dějovou linkou, průzračným poselstvím a nápaditými hudebními čísly. Oscarem oceněnou píseň o prosté medvědí moudrosti si spolu s žoviálním Balúem pobrukovali i mnozí dvounožci před plátnem, aniž by při tom hleděli na svůj věk či postavení. (bič) Foto Falcon 
review Kubo-futuristické a rayonistické obálky Knihy ruské avantgardy představuje Britská knihovna v Londýně Vojtěch Lahoda, Autor (nar. 1955) je historik umění, ředitel Ústavu dějin umění Akademie věd V sálech londýnského objektu King's Library s nekonečnými řadami knih a s vitrínami se vzácnými tisky či rukopisy se najednou objevila nápadná změna: konstruktivistická paneláž vytváří ve starobylém, věděním nabitém prostředí ostrov jiného světa: ostrov knih ruské avantgardy z let 1912-1934. Expozice British Library je pozoruhodná šíří záběru vystaveného materiálu i přístupem ke zdánlivě malé výstavě. Především však odvahou vybudovat samostatný prostor simulující postupy konstruktivismu v muzeálním prostředí doby krále Jiřího IV. Vystavené publikace, vesměs vzácná vydání o několika počtech výtisků, se takto pohromadě vidí zřídka. Od knih básnířky Eleny Guro přes obálky Kazimira Maleviče k úpravám knih Michaila Larionova. Často jde o knihy básní Majakovského, Chlebnikova, Kamenského, Kručonycha či Kljuna. Tyto publikace v kubo-futuristickém duchu či v pojetí směru, který Larionov a Gončarovová nazvali pro jeho energetický, paprsčitý, akční charakter rayonismus, jsou vystaveny vedle tradičněji vydávaných knih, dnes ovšem neméně vzácných (pojednání o umění od I. Aksenova či A. Ševčenka). Zvláště cenné jsou publikace jednoho z vůdčích ruských futuristů Davida Burljuka, který roku 1918 emigroval do USA. Tam pokračoval ve své básnické činnosti (ručně malovaná obálka ke sbírce Marusja-San z roku 1925). Zvláště jímavá je fotografie Burljuka z jeho amerického pobytu, kde stále zdůrazňoval svou futuristickou image. Jednu tvář má pomalovanou, připomíná tetování, v uchu náušnici, na hlavě cylindr, pruhovanou křiklavou vestu... Počátek dvacátých let se odehrává ve znamení nástupu konstruktivismu do typografie. Zde leží těžiště úprav A. Rodčenka, od poloviny dvacátých let využívajících fotomontáže (cyklus knih tzv. Jima Dollara, což byl pseudonym M. Šagiňinová). Poslední část výstavy rekonstruuje ducha čítárny Rodčenkova Dělnického klubu z roku 1925. V regálech na časopisy jsou zde tentokrát exponáty: slavné obálky knih Rodčenka, El Lisického, časopisy Lef či Sovremennaja architektura. Zvláště pozoruhodné jsou publikace básníka Kručonycha (a Chlebnikova) po roce 1918, vydávané vesměs v Tbilisi. Knihy jsou doplněny informativními popisky, kresbami například Larionova, Majakovského, Maleviče či Gončarovové, dobovými propagandistickými letáky a plakáty, které ovšem s přibývajícím časem ztrácejí výtvarnou úroveň. Aby toho nebylo málo, na několika místech výstavy si lze nasadit sluchátka a poslechnout dobovou hudbu (neznámého futuristu N. Roslavece, A. Lourié, přítele Chlebnikova a Kandinského, samozřejmě D. Šostakoviče či údernou Hudbu strojů A. Mosolova). Unikátním zážitkem je poslech Majakovského veršů recitovaných samotným básníkem. British Library vydala stručný katalog knih uvedené tematiky čítající přes šest set položek z majetku knihovny (ovšem bez jediné reprodukce). K tomu lze na místě zakoupit dvě publikace o ruské avantgardní knize, vydané specialistkou Susan Comptonovou. Výstava je malá rozměry, avšak velká významem. I přes omezený prostor nabízí paletu zážitků: promítají se zde ruské němé filmy nedávno objevené v archivech vedle dokumentárních autorských filmů Jakova Protazonova či Jevgenije Bauera. Na září k tomu British Library přichystala sérii přednášek specialistů na dané téma. All Change. British Library, Londýn. 24. června - 25. září. 
news Pokračuje stávka? Praha - Ani úterní večerní jednání zlínských hokejistů, kteří vstoupili minulý týden do stávky kvůli způsobu vyplácení prémií, s vedením klubu AC ZPS Zlín nepřineslo do uzávěrky tohoto vydání jasno v tomto problému. Napětí a nejasnosti ve zlínském hokeji dva týdny před zahájením extraligy zatím trvají. 
sport Urban odchází do Jablonce Mihálik nesmí hrát na Žižkově Splacený Poborský Praha (ber, šv) - Novou posilou fotbalového Jablonce je obránce Tomáš Urban, který přichází na hostování do konce roku ze Sparty. Urban byl na jaře hráčem Bohemians, pak přestoupil do Jablonce, ale ten ho obratem prodal na Letnou. Tam se však objevoval pouze v B-týmu. Urban by se měl v zelenobílém dresu poprvé představit v zítřejším ligovém utkání na Viktorii Žižkov, kam však Severočeši přijedou bez znovuobjeveného kanonýra Mihálika. Štefan je hráčem Viktorie a u nás jen hostuje. Podle dohody nemůže ve vzájemném zápase nastoupit, vysvětlil nám jablonecký sekretář Šrejma. Viktorii Žižkov sice rozladila porážka se Spartou, ale na druhou stranu ji potěšila zpráva, že na cestě do Č. Budějovic je poslední splátka za reprezentanta Poborského. Jeho hostování se tedy definitivně proměnilo v přestup. Jihočeši však navíc chtějí zapůjčit žižkovského obránce Tibenského. K dohodě klubů zatím nedošlo. 
collection Krátce Americké společnosti pro kabelovou televizi ITT a Cablevision Systems v neděli oznámily úmysl koupit od provozovatele kabelové televize Viacom Inc newyorský stadion Madison Square Garden za 1.1 miliardy USD. Japonský dovoz zlata v červenci vzrostl o 38 % vzhledem ke zvýšenému prodeji šperků a zpevnění investiční poptávky v zotavujícím se hospodářství. 
description Agonie chudých zbrojovek Konverzi speciální výroby na Slovensku prosazoval již ÚV KSČ Peter Šporer, Sme Na Slovensku je všeobecně rozšířen názor, že za čtrnáctiprocentní až patnáctiprocentní nezaměstnanost nese odpovědnost především Václav Havel, který jako federální prezident v roce 1990 přijal rozhodnutí zrušit zbrojní výrobu. Do roku 1990 totiž zaměstnávaly například Závody těžkého strojírenství (ZTS) na 88 tisíc lidí, zatímco nyní jich u nástupnických organizací pracuje stěží polovina. Před listopadovou revolucí představovala zbrojní produkce 60 až 70 procent z celkového objemu výroby ZTS, dnes je to přibližně pět procent (náhradní díly). Václav Havel výrobu zbraní nezrušil Z rozhovorů s vedoucími pracovníky slovenských zbrojovek i s představiteli vlád Jána Čarnogurského, Vladimíra Mečiara a Jozefa Moravčíka však vyplývá, že speciální výroba by se tak jako tak ocitla ve stejné situaci. Ať se Václav Havel svým morálním odsouzením jakékoliv zbrojní výroby v tehdejším Československu politicky ukvapil, nebo ne, je zřejmé, že on ji nezrušil. Je možné, že kdyby vlády zprivatizovaly civilní výrobu v podnicích ZTS již před dvěma nebo třemi roky, nebyly by dnešní sociální důsledky tak tvrdé. Podniky ZTS jsou však stále státními kolosy a jejich cena den ze dne klesá. Za připomenutí také stojí, že již v roce 1987 rozhodlo předsednictvo ÚV KSČ, že se na Slovensku bude zbrojní výroba postupně snižovat. Týkalo se to tanků a těžké dělostřelecké a raketové techniky. Nejvyšší orgán KSČ vycházel především ze skutečnosti, že po dodávce zbraní do Iráku, Libye a dalších zemí narůstaly slovenské pohledávky v zahraničí - odběratelé za zboží prostě neplatili. (Nedobytné slovenské pohledávky nyní představují několik desítek miliard korun, přičemž téměř 80 % připadá na vývoz zbraní.) Soutěž se západními vývozci Možnost vyvážet těžké zbraně ze Slovenska podstatně omezilo rozhodnutí Rady bezpečnosti OSN o nebezpečných a konfliktních zemích. Slovenský zbrojní průmysl srazila na kolena snaha tento požadavek Rady bezpečnosti respektovat. Zbrojovkám zbývala pouze jediná šance - prosadit se kvalitou výrobků v soutěži se západními vývozci na povolených trzích. To však znamenalo investovat do vývoje. V západních zemích je běžné, že do něho investují armády, které potřebují přezbrojit. Až poté může výrobce začít obchodovat s dalšími zeměmi. Slovenské armádě ale chyběly prostředky. Chudé byly i zbrojovky, které v dobách socialismu odváděly své zisky státu, kterému nezáleželo na jejich budoucnosti. Proto nyní v martinském podniku (tanky) pracuje kolem šesti tisíc lidí z původních třinácti, v Dubnici (tankové věže, dělostřelecká technika) sedm ze čtrnácti tisíc a v Detvě (raketová technika) tři tisíce z někdejších dvanácti. Stát navíc rozhodl, že s ohledem na možné oživení produkce v budoucnosti nebudou haly na výrobu speciální techniky zlikvidovány. Dnes v nich stojí nevyužita jednoúčelová zařízení a zbrojovkám narůstají náklady. Stát se snaží podnikům ulevit v jejich táhlé agonii například oddlužením ve výši 2.3 miliardy korun z prostředků Fondu národního majetku. Platy zbývajících zaměstnanců jsou však dnes nižší než celoslovenský průměr. Marné hledání trhů V době před posledními volbami prezentovaly populisticky a národně orientované strany potíže zbrojovek jako českou, případně Havlovu ránu pod pás. Mečiarova vláda pak před deseti měsíci jmenovala šéfem prodeje slovenských zbraní (firma Armex) bývalého předsedu Slovenské národní strany a jejího současného čestného místopředsedu Víťazoslava Morice. Byl to politický tah v době, kdy se SNS štěpila a Mečiar vstupoval do koalice, jejímž významným představitelem byl také právě pan Moric. Ten si vytkl za cíl proniknout na neobsazené trhy přijatelné pro Radu bezpečnosti. Zatím vše nasvědčuje tomu, že nemá příliš velký úspěch. Částečně to lze vysvětlit i tím, že území, která Slováci uvolnili kvůli konverzi, mezitím prý obsadili Poláci. Rusové také nespí a Češi se snaží prostřednictvím konsorcia RDP Group prosadit inovovaný tank T-72. Slováci (stejně jako Rusové nebo Poláci) prodávali pochopitelně přebytky své armády, ale po roce 1990 nevyrobili ani jeden tank. Není žádným tajemstvím, že těžko mohou dát něco dohromady, když mezitím zanikla většina dodavatelských podniků ze zemí bývalé RVHP. Velkým problémem také je, že obchodníci s československými zbraněmi zůstali po rozdělení federace v České republice, ve službách pražského Omnipolu. Omnipol je zavedenou organizací, jejíž zaměstnanci mají osobní kontakty v konkrétních zemích a jsou schopni domluvit obchod při jediné večeři s arabským nebo jiným klientem. Stěží bylo možné očekávat výraznější úspěchy, když pan Moric a firma Armex tyto svazky ignorovali. Nesnažili se získat lidi z Omnipolu a zajímali se pouze o nové kontakty (z nedostatku jiných). Argument české viny Je zajímavé, že ani při téměř dvouletém období Mečiarovy vlády, kdy zbrojovky přes podporu státu neustále upadaly, nevymizel názor, že jde o zasahování z Čech. HZDS a SNS na otázku, proč nedovedly postavit na nohy zbrojní průmysl, mlčí nebo se vyjadřují zdrženlivě. Na řečnických tribunách však argument české viny hojně využívají. Jejich příznivci totiž o poznání skutečných důvodů příliš nestojí. 
invitation Tip na festival - Maďarsko Mezinárodní bluesový festival v Tabánu, který se bude v této budapešťské čtvrti konat 10. až 11. září, je už druhým v pořadí. Přáním pořadatelů je navodit atmosféru amerického Woodstocku. Hvězdou festivalu má být především někdejší člen skupiny Jethro Tull Mick Abrahams, který přijede se svou novou skupinou. Na festival Bluesapest '94 bude vstup zdarma. Hrát se má na budínské straně u Alžbětina mostu, blízko zastávky autobusu č. 78 nebo tramvaje č. 18 na náměstí Szarvas. (gb) 
description Jídelní vozy podnikají bez smlouvy Obsluha pasažérů na českých tratích je zastaralá a ztrátová Praha (dr) - Bez písemné smlouvy s Českými drahami už dva roky podniká akciová společnost Jídelní a lůžkové vozy (JLV). Součástí privatizačního projektu, podle něhož se JLV osamostatnily od dřívějších ČSD, jsou podle slov generálního ředitele JLV Jiřího Paula i zásady budoucí spolupráce obou společností, které stanoví také podmínky podnikání této firmy. Neexistenci smlouvy mezi oběma společnostmi bude řešit obchodní soud. České dráhy vlastní vagony jídelních a lůžkových vozů, navíc je ve Fondu národního majetku pro ně ponecháno 35 % akcií společnosti JLV. Vloni předložily dráhy návrh smlouvy, v němž požadují na JLV 50 až 60 mil. Kč za poskytování služeb. Vzhledem k zisku pěti mil. Kč jsou tyto požadavky podle J. Paula nesplnitelné. Provozování jídelních vozů na vnitrostátních linkách je ztrátové. Například denní výkon jídelního vozu v rychlíku Šohaj je kolem 1500 Kč. Vozy, které poskytují služby na zahraničních tratích, mají denní výkon kolem 30 tisíc Kč. Tady ovšem JLV narážejí na jinou překážku - jídelní vozy jsou zastaralé. V Českých Velenicích sice provádějí rekonstrukci jejich interiérů, do té však není zahrnut podvozek, u nějž se nadále počítá pouze s rychlostí do 160 km/hod., zatímco v zahraničí je požadavek na rychlosti do 200 km/hod. Do posledního grafikonu Evropské konference o vlakové dopravě jsou ještě české jídelní vozy zahrnuty, ale J. Paul se domnívá, že je to naposled. Nový vůz s vybavením obvyklým v Evropě, to znamená s klimatizací, mrazáky apod., stojí 3 až 3.8 mil. DEM (60 až 70 mil. Kč). Pořídit minimálně 10 vozů se blíží miliardě. To není v moci naší ani Českých drah. Je to věc dopravní politiky státu, uvedl J. Paul. Všechny okolní státy, Maďarsko, Polsko apod., vozy modernizují a vytlačují nás tak z trhu, dodal. Podle jeho slov podepsaly České dráhy smlouvu o smlouvě budoucí s rakouskou firmou SGP. Ta by měla dodat 10 nových vozů, ovšem první nejdříve 15 až 18 měsíců od podpisu smlouvy. JLV navrhují provozovat klasické jídelní vozy pouze na zahraničních tratích. Občerstvení na vnitrostátních linkách by mohlo být zajištěno formou samoobsluh a občerstvovacích vozíků. K výsledkům nedávné kontroly České obchodní inspekce, která objevila závažné nedostatky v hygieně, J. Paul uvedl, že nikdy žádnému zákazníkovi nenabízeli potraviny ze zkažených surovin. Pracovníci JLV jsou však povinni tyto suroviny dovézt zpátky, nemohou je vyhodit cestou. Pracovníci, kteří účtovali v neprospěch spotřebitele, byli kromě blokové pokuty na místě potrestáni i podle vnitřní směrnice JLV o pracovních přestupcích. 
news Návrat odvolaných ředitelů Karlovarský porcelán hodlá se staronovým vedením zvýšit výrobu Karlovy Vary - Co nejrychleji zvýšit produkci je hlavním úkolem nového vedení akciové společnosti Karlovarský porcelán. Podle svého tvrzení využívala firma svých kapacit na 80 procent. Má k tomu přispět i převedení části pravomocí generálního ředitelství přímo na závody, které však nebudou mít právní subjektivitu. K prvním krokům nového managementu firmy patřilo omezení počtu pracovníků na generálním ředitelství zhruba o třetinu. Podle názoru generálního ředitele Vlastimila Argmana snad v jednotlivých porcelánkách po uplynulém nevýrazném a vyčkávacím období konečně zavládne tvořivá atmosféra. Rozhodujícím úkolem nového vedení je konsolidovat společnost, která je bezesporu perspektivní a životaschopná. Ke změně vedení Karlovarského porcelánu došlo 10. srpna letošního roku poté, kdy získaly polovinu akcií společnosti firmy Prado a Linden, ve kterých působí po odchodu z porcelánky jmenovaní ředitelé spolu s dnešním předsedou představenstva Radkem Zamrzlou. Jde o bývalé ředitele Karlovarského porcelánu, kteří byli v letech 1991 až 1992 postupně odvoláni ze svých funkcí ministrem průmyslu a obchodu Vladimírem Dlouhým. Hlasy uvedených společností rozhodly o jejich návratu do vedoucích funkcí. Akciovou společnost Karlovarský porcelán nyní tvoří šest výrobních závodů v Nové Roli, kam se mj. vrátil rovněž odvolaný ředitel Miroslav Pilný, dále v Lokti, Chodově, Mostu, Klášterci a Lubenci, pět obslužných provozů a Výzkumný ústav jemné keramiky v Březové u Karlových Varů. Z původních tří vítězů veřejné soutěže na 50 procent akcií společnosti nikdo Fondu národního majetku včas nezaplatil příslušný obnos, a proto byli vyzváni účastníci, kteří se umístili na dalších místech. 
description I malá družstva musí plnit své zákonné povinnosti Při zakládání nových družstev nebo při vyčleňování části družstva by jejich zakladatelé měli mít reálnou představu o fungování a povinnostech malého bytového družstva jako právnické osoby. Základní činnosti, které takové sdružení vykonává, probírá metodická pomůcka k realizaci zákona o vlastnictví bytů, kterou vydal Svaz českých a moravských bytových družstev. - Družstvo dohlíží na práva a povinnosti vyplývající z Obchodního a Občanského zákoníku, zákona o vlastnictví bytů, živnostenského zákona a dalších. - Při prosazování práv a zájmů spolupracuje se státní správou, například s okresním, městským, finančním, živnostenským a katastrálním úřadem. - V návaznosti na nové legislativní úpravy zpracovává stanovy, domovní řád, vnitřní předpisy a směrnice. - Dohlíží na realizaci usnesení členské schůze, představenstva, kontrolní komise, na vyřizování stížností. - Uzavírá smlouvy s jinými subjekty. - Vyřizuje předsoudní agendu v souvislosti s vymáháním pohledávek na nájemném i jiných vůči členům (upomínky, pokusy o smír, uznávací prohlášení, dohody o splátkách, řízení o vyloučení členů). - Účtuje v soustavě podvojného účetnictví podle účtové osnovy pro podnikatele, sestavuje účetní závěrku, účetní výkazy. - Nejméně čtyřikrát ročně vykonává inventarizaci majetku a závazků podle zákona o účetnictví. - Je plátcem daně z příjmu právnických osob. Daňové přiznání podává nejpozději do 31. 3. roku následujícího po uplynutí ročního zdaňovacího období. Pokud daňové přiznání zpracovává daňový poradce, musí ho podat do 30. 6. Družstvo se musí registrovat jako plátce daně z přidané hodnoty, jestliže jeho obrat přesáhne za tři předcházející měsíce částku 750 tisíc korun. Podle zákona o dani z nemovitostí se stává družstvo plátcem daně ze staveb či pozemků, jestliže má ve vlastnictví nebo v užívání stavbu či pozemek. Je-li držitelem motorového vozidla určeného k podnikání, stává se i plátcem silniční daně. - Za zaměstnance odvádí z vyplacených mezd zálohově ve výši 25 procent daň z příjmu fyzických osob, pojistné na sociální zabezpečení i příspěvek na státní politiku zaměstnanosti a pojistné na všeobecné zdravotní pojištění. - Je poplatníkem místních poplatků stanovených obecním úřadem. - Vede členskou evidenci. - Jestliže na bytovém domě vázne nesplacený úvěr od banky, má povinnost pojistit majetek. - Zpracovává plány oprav a údržby. - Zabezpečuje dodávky tepla, kontroluje požární ochranu společných prostor, zajišťuje povinné revize hromosvodů, stoupaček plynu a plynových spotřebičů. (sf) 
news Linka bezpečí je určena všem dětem, které se ocitnou v obtížné situaci Praha (ika) - Linka bezpečí 855 44 33 bude od 1. září k dispozici všem dětem, které se dostanou do obtížné situace. Zřídila ji nadace Naše dítě, jejíž zakladatelkou je Zuzana Baudyšová. Linka vznikla díky finančnímu přispění různých firem i občanů. V tomto projektu bylo využito zkušeností z britské Child line. Založila ji známá televizní moderátorka a producentka Esther Rantzenová, která se včera v Praze zúčastnila otevření Linky společně s ředitelem britské organizace na ochranu dětí (NSPCC) Chrisem Brownem. Paní Rantzenová, která se stala patronkou naší Linky, uvedla, že v Británii už Child line pomohla půl milionu dětí. Citovala z dopisu jedné matky, která děkovala za záchranu syna. Několikrát se pokusil o sebevraždu a nikdo nevěděl, proč. Pracovníci britské dětské linky, na kterou zavolal, mu dodali odvahu, aby se jim se svým problémem svěřil. Muž, jenž dítě zneužíval, je nyní za mřížemi. Slavnostnímu otevření Linky bezpečí byli rovněž přítomni místopředseda PS ČR Jan Kasal a ministři J. Vodička (ministerstvo práce a sociálních věcí udělilo nadaci významný grant), L. Rubáš, I. Němec a Antonín Baudyš. Ministr zdravotnictví ocenil vznik Linky a řekl, že pro aktivity, jež vyžadují nadšení a schopnost vcítění, jsou kamenné instituce nedostatečné. Musí se jich chopit sami občané prostřednictvím podobných projektů. Více na stránce 9 
description Zvláštní školy bývají využívány jako sběrny pro romské děti bez ohledu na jejich intelekt Plzeň (vet) - Zvláštní školy bývají využívány jako sběrny pro romské děti, které by z hlediska mentální úrovně mohly chodit do škol normálních. Nezřídka jsou však těžko zvladatelné, a tak naznačuje-li jejich psychologický posudek alespoň minimální předpoklad pro přijetí do zvláštní školy, jsou do ní převedeny. Intelekt mnohých je pak vyšší než u dětí skutečně postižených. Prosazují se na jejich úkor, stavějí se do role kápa a někdy i šikanují. Navíc ztěžují práci pedagogů s těmi, kteří zvýšenou péči skutečně potřebují. Z jedné školy tohoto typu, kde bývalo na 300 žáků, jsou v Plzni dnes tři, takže koncentrace není tak veliká, říká ředitel zvláštní školy v Podmostní ulici Jaromír Hupač. Soustředit ve škole jen typicky mentálně retardované děti je v současných podmínkách prakticky neřešitelné. Školy totiž získávají peníze podle počtu žáků. A tak na jedné straně je v jejich zájmu jich mít dostatek. Na straně druhé ani běžné školy se nezbavují svých svěřenců s nadšením. Učiní tak většinou až tehdy, začínají-li jim dělat ve třídách potíže, dodává J. Hupač. Zejména u romských chlapců a dívek, jichž je v této škole 60 až 70 procent ve třídě, je dalším vážným problémem záškoláctví. Řeší tady kolem padesáti případů ročně. Poruší-li rodiče zákon a nezajistí školní docházku svých dětí, řeší to nejdříve s malou účinností přestupková komise, později pak soud, který může rozhodnout o svěření dítěte do ústavní péče. Celý proces je však příliš zdlouhavý. Nakonec žák nechodí do školy třeba dva roky. Soudy jsou zavaleny závažnějšími trestnými činy. Částečně tuto problematiku řeší nový školský zákon. V jeho návrhu je, že žák může po vzájemném souhlasu a dovršení určitého věku ukončit školní docházku dříve než po devíti letech, uvádí J. Hupač. Komplexní projekt, jak prospět zvláštnímu školství, v Plzni neexistuje. Školy jdou vlastní cestou. ZvŠ v Podmostní ulici vsadili na rozvoj schopností, které jsou zdejším dětem blízké. Letos začne například s rozšířenou hudební výchovou při skupinovém vyučování sedmé, osmé a deváté třídy. Pokud se nová výuka osvědčí, bude zavedena i do nižších ročníků. 
news Svobodná Evropa bude z Prahy vysílat už na jaře Praha (jap) - Rádia Svobodná Evropa a Svoboda by měla být do Prahy definitivně přestěhována do konce června 1995. Na své včerejší tiskové konferenci to uvedl jejich prezident Kevin Klose. Smlouvu o pronájmu budovy bývalého Federálního shromáždění, kam se obě rozhlasové stanice přestěhují z Mnichova, zatím Svobodná Evropa s Úřadem vlády ČR neuzavřela. Chystá se teprve její projednání. Své závazky splníme, uvedl Klose na otázku, zda Svobodná Evropa zpětně uhradí náklady za provoz této budovy, jak se už dříve ústně zavázala. Vysílat budou obě rádia z Prahy už před 30. červnem 1995 podle toho, jak se budou do města přemisťovat jednotlivé redakce a jak bude postupně instalována vysílací technika. Tom Morgan, který stěhování řídí, odhaduje, že by první vysílání z Prahy mohlo začít už na jaře. Budova bývalého FS by podle Kloseových představ měla zůstat přístupná veřejnosti. Svobodná Evropa totiž plánuje provést co nejmenší stavební úpravy a zachovat většinu současných jednacích sálů. Podle Klosea by se v nich měly konat konference a semináře, jejichž zajímavé části by vysílaly právě jeho stanice. Ubytování pro svých asi 200 amerických zaměstnanců bude Svobodná Evropa hledat s pomocí pražských realitních kanceláří. Brzy začneme velice intenzivně pracovat na tom, abychom každému svému zaměstnanci zajistili ubytování podle jeho představ, uvedl Morgan. Celkem by mělo pro obě rádia v Praze pracovat asi 400 lidí. Polovinu z nich by podle prezidenta K. Klosea měli tvořit Češi. 
news Vydražené nezaplatil Karlovy Vary (vet) - V dražbě za 553900 korun získal v r. 1991 jednatřicetiletý podnikatel provozovnu Kovo-elektro, která byla majetkem Domácích potřeb Plzeň. Nový vlastník však dosud zaplatil pouze 53900 Kč. Vyšetřovatel ho obvinil z porušování pravidel hospodářského styku. 
other Tečka za mezinárodními cenami Poznámka Ondřej Lér Výbor pro udílení cen Evropského centra pro výzkum trhu má tu čest vám oznámit, že jste byl vybrán z několika málo kandidátů na udělení Ceny kvalitního managementu za rok 1994. Cena se uděluje za výsledky v řízení společnosti, kterou vedete. Adresát: Arnošt Klesla, generální ředitel Banky Bohemia. Datum: 8. července 1994. Potud stručná parafráze oficiálního dopisu. O tom, co A. Klesla dokázal, všichni víme - pod jeho vedením se Banka Bohemia pustila do takových devizových a úvěrových spekulací na mezinárodním trhu, že se nejdříve v prosinci loňského roku ozvali Američané a o něco později jí rejdy zatrhla naše centrální banka. Dnes už Banka Bohemia vlastně neexistuje; pouze se počítá a rozprodává její majetek, aby konečná ztráta byla co nejmenší. Tečka za případem Bohemia nebyla ani zdaleka napsána. Rozhodně za ni nelze považovat rozhodnutí České národní banky, že hned tak neudělí žádnou novou bankovní licenci, ani volný a neznámý pohyb bývalého zástupce Klesly a bývalého tajného agenta Čadka, který vlastně všechno zorganizoval. Tečka však byla udělána za mezinárodními cenami pro naše podniky - nejsou k ničemu. 
news Poslední ruští vojáci opouštějí SRN Berlín - Posledních asi tisíc ruských vojáků včera v kasárnách v Berlíně-Karlshorstu intenzivně nacvičovalo oficiální přehlídku, jíž se dnes rozloučí s Německem. Poslední útvar někdejší Západní skupiny vojsk nastoupí v 9.00 hodin na historickém náměstí Gendarmenmarkt v centru východního Berlína, kde kancléř Kohl přivítá s vojenskými poctami Borise Jelcina. Ruský prezident přiletěl do Berlína již včera večer. Zásadní projev Borise Jelcina, který přednese v berlínském Schauspielhausu, je v Německu očekáván s velkým napětím. Jeho námětem má být význam německo-ruských vztahů pro Evropu a svět a také přínos Ruska k porážce hitlerovského režimu. Ruský prezident včera vyjádřil rozhodný nesouhlas s těmi, kdo se domnívají, že s odchodem ruských vojsk z Německa nastanou Moskvě ve vztazích s Bonnem problémy. Naopak další pobyt ruských vojsk na německém území by nevyhnutelně vedl ke zhoršení vzájemných vztahů, řekl Jelcin v interview pro agenturu Interfax. Konstatoval, že mezi Moskvou a Bonnem nezůstaly žádné významné nevyřešené problémy. Rusko a Německo už nejsou nepřátelé či protivníci a v mnoha sférách se staly partnery, prohlásil prezident. Oslavy odchodu ruských vojsk z Německa mají hořkou příchuť. Krátkozrakost a neodpovědnost politiky bývalých sovětských představitelů způsobily, že mnohé jednotky se musely z pohodlných kasáren v Německu přestěhovat na zelenou louku v Rusku, kde je nikdo nečekal. Napsal to včera vládní list Rossijskaja gazeta. Američané naplánovali odchod svých vojsk na sedm let a Francouzi každý rok stahují 10000 vojáků. A my půl milionu vojáků za čtyři roky. To není organizovaný odchod, to je spíše úprk, zdůraznil deník. 
survey Hollywoodské novinky úspěšné i díky reklamě Hollywoodské novinky zaznamenaly v letošní letní sezoně v amerických kinech překvapivý kasovní úspěch. Za hranicí tržeb 100 milionů dolarů, považovanou za práh superhitu, se už nyní octla kreslená pohádka Lví král (251 milion dolarů), cimrmanovská veselohra Forrest Gump (206 milionů) a pravěká komedie Flintstoneovi (127 milionů), známá i z našich kin. V žebříčku následuje nové dobrodružství s Arnoldem Schwarzeneggerem s názvem Pravdivé lži (121 milion) a thriller Nebezpečná rychlost (112 milionů), který do české distribuce vstupuje zítra. Ke stomilionové hranici se mílovými kroky přibližuje bláznivá komedie Maska (dosud 82 milionů dolarů) a thriller Jasné nebezpečí, který za pouhé tři týdny od uvedení utržil 73 milionů. Podle odborníků není příčinou letošního kasovního úspěchu fakt, že by kina navštívilo víc diváků, ale že se do biografu na tentýž film chodí opakovaně. Hollywoodské společnosti napomohly rekordním příjmům i načasováním jednotlivých premiér, takže si předpokládané hity vzájemně nekonkurovaly. Zájem zvýšila i promyšlená reklama. Pravěký komiks Flintstoneovi byl sice původně určen především rodinám s dětmi, společnost Universal Pictures však v televizních reklamách zdůrazňovala rovněž jeho podtext politický a historický, což zaujalo i diváky dospělé. Hrdinové zmíněné komedie z doby kamenné se navíc hojně objevovali v pořadech televizní stanice MTV, což do kin přilákalo i řadu teenagerů. (čtk, jaf) 
news Komorní divadlo nadaci Pro Thalia Nadace Pro Thalia si od svého založení v roce 1991 vytkla za cíl obnovu již dvacet let uzavřeného Komorního divadla v Hybernské ulici. Ministerstvo vnitra, které je vlastníkem budovy, v jejímž suterénu se divadelní sál nachází, se na nadaci obrátilo poté, co od záměru na koupi objektu odstoupila firma Mach Holding. Nadace Pro Thalia již před rokem zveřejnila návrh na rekonstrukci celého domu, jehož komerční využití (hotel, restaurace) by umožnilo financovat i divadelní provoz. Mělo by se tu hrát divadlo v němčině, a to jak činohra, tak komorní opera. Novým předsedou nadace Pro Thalia se nyní stal Jan Klusák, autor jednoho z ohlášených operních projektů. Ve funkci vystřídal ředitelku Divadla na Vinohradech Jiřinu Jiráskovou, která rezignovala z důvodu časového zaneprázdnění. (čtk, ola) 
letter Komerční banka... (LN 25. 8. 1994) Nejsem bankovním ani právním expertem, přesto bych však rád něco poradil jak Komerční bance, tak i jejím vkladatelům poškozeným nedávným vypovězením termínovaných vkladů. Přes údajné předběžné požehnání tohoto kroku právníky jej považuji nejen za neetický, ale s nenulovou pravděpodobností úspěchu také za žalovatelný. Komerční banka by měla zvážit, zda chce ztratit ještě zbytek své pověsti vedením - doufám, že médii ostře sledovaných a komentovaných - soudních sporů, nebo ještě rychle pojmenovat a potrestat viníka a celý humbuk vzít rychle zpátky. Pokud však dá banka raději přednost tomu, že nám ukáže, jakými metodami získává náš bankovní sektor zhruba sedmitisícové nadhodnocení svých pracovníků proti celostátní průměrné mzdě, dovolím si poradit postiženým. Mohlo by se například založit sdružení postižených vkladatelů Komerční banky a stanovit rozumnou částku na krytí nákladů jeho činnosti. Sdružení by mělo podporovat získávání kvalifikované právní pomoci pro vedení soudních sporů vkladatelů s Komerční bankou, případně zajištění mediální kampaně. Už prvních deset vedených soudních pří a publicita s nimi spojená by byly pro Komerční banku tou nejlepší odměnou za její představy o závaznosti smluv. Z dopisu Josefa Koláře, Praha 
news Prodejny mohou získat značku Spokojený zákazník Ostrava - Zlepšit kvalitu prodeje a služeb je cílem ankety Spokojený zákazník, kterou od počátku května organizuje Sdružení obrany spotřebitelů (SOS) se sídlem v Ostravě. Do prvního kola se přihlásilo 37 soukromých majitelů, počátkem září získá značku 21 provozovatelů, kteří splnili daná kritéria. Podle předsedy SOS Zdeňka Škuty by se měla soutěž, která zatím probíhá na Ostravsku, postupně rozšířit v celé České republice. V anonymní i neanonymní anketě odpovídají především zákazníci. Informace o přihlášených provozovnách však získává SOS také od České obchodní inspekce, hygienické služby a u řeznictví nebo prodejců zvířat také u veterinární správy. Značka, která je udělována na dva roky, bude umístěna v prodejnách. Oceněná zařízení budou po tuto dobu prověřována. V případě nedodržení stanovených kritérií může být značka odebrána. Jak dále řekl Z.Škuta, trvalo první kolo 90 dnů. Další budou pořádána v šedesátidenních cyklech. Důraz se klade na kvalitu nabízeného zboží a služeb, přiměřenou cenu a dobrou obsluhu. To jsou podle Škuty hodnotící hlediska, která jsou užívaná také v západoevropských zemích. Z prvního kola vyplývá, že největší procento zákazníků z téměř 1700 odpovídajících bylo spokojeno s výběrem a kvalitou zboží a služeb, méně už s cenami. Mnozí prodejci se obávají, že při současném růstu cen se bude tento ukazatel spokojenosti snižovat. 
sport Zlatý sen německé plavkyně Mistrovství světa zahájí vodní pólistky a kvalifikace skoků do vody Řím - Po včerejším slavnostním zahájení VII. mistrovství světa v plaveckých sportech v areálu Foro Italico dnes vlastní soutěže zahájí vodní pólistky a skokani kvalifikacemi. Plavci přijdou ke slovu až v pondělí 5. září. Největší hvězdou před zahájením MS je šestnáctiletá Němka Franziska van Almsicková. Šestinásobná mistryně Evropy sní o sedmi zlatých medailích. Nevím ovšem, s čím přijedou Číňanky. Nepodceňuji rozhodně Američanky, i když na svém šampionátu nezaplavaly žádné oslňující časy, uvedla Franziska. Ještě před zahájením mistrovství světa rokovala Mezinárodní plavecká federace (FINA). Zavedla dvě měřítka pro olympijskou kvalifikaci. Země, které přihlásí do plaveckých soutěží jen jednoho závodníka, budou mít mírnější kvalifikační limity než státy, které vyšlou do jednotlivých disciplín po dvou startujících, což je maximum. I země, jejichž plavci limity FINA nesplní, se budou moci na olympijské hry dostat. Symbolicky mohou vyslat po jednom plavci a jedné plavkyni s podmínkou, že již startovali v mezinárodní soutěži. Stejný klíč bude použit i pro kvalifikaci ve skocích do vody. Českou republiku zastupují na letošním MS synchronizované plavkyně v počtu osmi závodnic a jedna náhradnice, dále tři skokanky, čtyři dálkoví plavci a v plavání jen tři závodnice. 
news ČSOB vydala nové obligace Praha (ip) - Tříleté obligace za šest miliard korun vydala v minulých dnech Československá obchodní banka (ČSOB). LN to včera sdělil ředitel odboru cenných papírů banky Jan Pešek. Na kótovaný trh pražské burzy by dluhopisy měly být uvedeny v listopadu. Jak Jan Pešek uvedl, byly obligace při neveřejném úpisu na tzv. primárním trhu okamžitě rozebrány. Největší podíl upsaly z domácích investorů Komerční banka a Česká spořitelna, část nakoupila také Česká pojišťovna, Investiční a poštovní banka a Českomoravská záruční a rozvojová banka. Ze zahraničních bankovních domů významný podíl koupila Deutche Bank a Comerzbank. Nominální cena jedné obligace je 20000 korun. Podle informace Jana Peška se obligace prodávaly za nominální hodnotu, roční úrokový výnos činí 11 1/8 procenta. Jak Jan Pešek řekl, počítá Československá obchodní banka letos ještě s emisí pětiletých obligací, opět za šest miliard korun. Hlavním cílem obou emisí je podle jeho slov získání střednědobých depozit. 
news Krátce Odbyt nákladních i osobních automobilů Mercedes-Benz stoupl letos v prvním pololetí o 20 procent na 34.675 miliardy marek. Společnost to ve své středeční zprávě označila za impozantní, protože oživení světového automobilového trhu je zatím pouze náznakové. Objem německého vývozu do postkomunistických zemí střední a východní Evropy vzrostl za loňský rok o 15.6 procenta na 27.72 miliardy DEM. Dovoz z těchto zemí mimo SNS a včetně pobaltských republik stoupl o 4.3 procenta na 23.73 miliardy DEM. 
news Do zahraničí lze vyvézt pět tisíc Kč Praha - Na pět tisíc korun byl ode dneška zvýšen limit pro vývoz peněz do zahraničí bez devizového povolení. Rozhodlo o tom ministerstvo financí a Česká národní banka. Dosud bylo možné převážet nejvýše dva tisíce korun. 
news Polemika kolem letounu L-159 pokračuje Pro Aero Vodochody je prý tragédií, že se případ letadla přetřásá v tisku Praha (gag) - Víceúčelový letoun L-159, který vzniká v Aeru Vodochody, odborníci označují za ojedinělý projekt, na němž může Aero i ČR značně vydělat - ať již jde o dolarový příliv, přežití leteckého průmyslu, zachování desítek tisíc pracovních míst, nebo získání zahraničních technologií. Polemika, jež se kolem L-159 rozvinula, souvisí podle leteckých odborníků, ale i pracovníků ministerstva průmyslu s výběrem dodavatele na elektroniku do L-159. S ovlivněním výběru má pak podle kriminalistů na hospodářskou korupci co do činění i pokus podplatit náměstka ministra obrany M. Kalouska pracovnicí firmy Eagle Group V. A., která v ČR zastupuje izraelskou zbrojovku Elbit. Aeru se kromě Elbitu nabídly i dvě americké firmy Rockwell a Allied Signal . Ředitel Aera Z. Chalupník se netají orientací na Elbit, který ho prý po ztrátě kontraktů na Východě naučil chodit po západních trzích. Z materiálů, které LN získaly, vyplývá, že Elbit je špičkovou firmou s vlivem v jihovýchodní Asii. Jeho avioniku odmítají arabské země, kam Aero už dodává. Kompatibilita elektroniky Elbitu, který jí chce vybavit i ostatní typy strojů z Aera, s NATO je nejednoznačná. V neprospěch Rockwellu - v jeho nabídce jsou i britské a italské firmy - hovoří obavy, že tento gigant (významně se podílí na modernizaci starších letounů) zlikviduje Aero. Američané však mají zájem pouze o projekt L-159, což spolupráci Aera s Elbitem nevylučuje. Pro Rockwell hraje to, že jeho elektronika je kompatibilní s NATO, přijatelná je i pro dosavadní trhy Aera, s reálnou možností dodávat L 159 do postkomunistických i jiných evropských zemí a za oceán. Pro Aero je prý tragédií, že se L-159 přetřásá v tisku. Na druhé straně se však začínají šířit fámy, že v ČR jsou zakázky zadávány jako v banánových republikách a ne v nezaujaté soutěži, k níž se přiklánějí ministerstva hospodářství a obrany. O korupci na poslední straně - Generálové podléhali nabídkám 
news Před zahraničními firmami dostala ve Volyni přednost škola Volyně (dan) - V budově bývalé pošty na volyňském náměstí, která byla v rámci zákona o majetku obcí převedena na město, byla včera slavnostně otevřena rodinná škola. Objekt získalo město od bytového podniku v době, kdy zde probíhala rekonstrukce na malometrážní byty, řekl k tomu Lidovým novinám starosta Volyně Václav Hadraba. Plánovaná investice však přesahovala naše možnosti a původně jsme uvažovali o tom, že budovu prodáme spolu s dalšími nemovitostmi v dražbě. Přesto, že se o koupi zajímaly i zahraniční firmy, městské zastupitelstvo nakonec rozhodlo převést objekt na školu, která byla jako součást Středního odborného učiliště založena ve Volyni před třemi roky a dosud fungovala ve značně stísněných podmínkách. I když jsme budovu mohli prodat, jsem přesvědčen, že jakákoliv podpora místního školství je ve svém důsledku pro město mnohem přínosnější, dodal V. Hadraba. 
news František Trnka varuje před důsledky vybíjení stád Praha (em) - Vysoké ceny masa a jeho dovoz ze zahraničí jsou důsledkem bezhlavého vybíjení kvalitních stád. Než se množství skotu opět vyrovná, uplyne podle předsedy LSU Františka Trnky šest až osm let. Do té doby nelze prý výraznější snížení cen masa, které se u hovězího pohybuje až kolem 120 korun za kilogram, očekávat. Trnka spolu s poslancem Jaroslavem Sýkorou na včerejší tiskové konferenci LSU upozornili, že stavy dobytka klesly až o 50 procent. Řezníci nemají podle jejich slov co na práci, neboť dovážené maso přichází opracované. Některé zpracovatelské podniky nabízejí až 35 Kč za kilogram živé váhy, aby měly vůbec co porážet. Dnešní zemědělci pěstují především obilí, tvrdí představitelé unie. Sýkora uvedl, že zná i čtyřsethektarové farmy, které nechovají ani jednu krávu. Na takových farmách budou za několik let pole vyčerpaná, bez živin a humusu, dodal k tomu F. Trnka. Umělá hnojiva takové půdě nepomohou, jen ji spálí. Trnka kritizuje ministerstvo zemědělství, že se programově vyhýbá sdělit jakékoli kvóty spotřeby potravin. Kdyby stanovilo např. minimální množství spotřeby masa, které by bylo možné od zemědělců vykoupit, zemědělci by věděli, kolik zhruba vyrobit, a nevybíjeli by stáda zbytečně. Tak je tomu podle Trnky ve státech západní Evropy. Stanovení potravinového prahu bude LSU v parlamentě podporovat. 
news Zfetovaný mladík na nádraží Brno (luč) - Pro trestný čin nedovolené výroby a držení omamných a psychotropních látek a jedů je od minulého týdne stíhán devatenáctiletý J. V. z Havířova. Ležícího devatenáctiletého mladíka našli policisté ve vestibulu brněnského hlavního nádraží. V batohu měl uloženy léky k výrobě pervitinu, náčiní sloužící k přípravě drogy a injekční stříkačky. Mladík, který pervitin pravidelně užívá, musel být z nádraží převezen k lékařskému ošetření. 
essay Pachatelé nejsou neznámí Jiří Ruml, Publicista Někomu vadí, že týrání politických vězňů možno trestně stíhat ještě po pětačtyřiceti letech. Jiným zas, že k tomu dochází až po pětačtyřiceti letech. Poněkud kuriózní je však stanovisko těch, kteří vyčítají příliš pozdní vypořádávání s minulým režimem a současně se netají tím, že jim dost libě nevoní zákon o nepromlčitelnosti a trestním postihu komunistických zločinů. U lidí, jimž angažmá v okupační normalizaci připadá jako nejspolehlivější možnost vlastní seberealizace, to nepřekvapuje, neboť jsou zřejmě ochotni chápat i nevyhnutelnost jisté spolupráce s StB, měl-li dotyčný potřebu se realizovat ještě úspěšněji. Hůře lze chápat podobný postoj k onomu zákonu u těch, jimž okupační normalizace vystavila vysvědčení nezpůsobilosti. Ale jsou i tací, a to už hraničí se schizofrenií. Oni totiž nejsou ochotni si přiznat, že vstup vojsk v srpnu 1968 za ně vyřešil dilema jak dál. Kladou si otázku co by kdyby , ale nedovedou si na ni poctivě odpovědět. To nakonec vedlo k podpisu moskevského diktátu a následné demoralizaci společnosti. Vzpomínám, jak nám novinářům neustále vyčítali, že tempo pražského jara ženeme až na ostří nože a své tehdejší selhání zastírali naší nezodpovědnou ukvapeností. Přitom bylo jasné, že jejich polidšťování socialismu má své nepřekročitelné hranice. Říkali jsme jim: buď ve svém příštím akčním programu uvolníte hráz pluralitní demokracie a do roka bude veta po vedoucí roli vaší strany, jíž se nemíníte vzdát, anebo opět přitvrdíte a do roka budete tam, kde skončil Novotný. Direktivní režim jiné východisko nezná. Cizí vojska tedy vlastně pomohla i jim. Tato trochu pozdní připomínka má své opodstatnění právě teď, kdy v poklidu odeznělo dvacáté páté výročí brutálního zásahu proti demonstrantům v srpnu 1969. Aby se pak v budoucnu někdo nedivil, že si opět dáme na čas. Sotva však vypátráme sovětské vrahy, kteří zabíjeli v ulicích našich měst, a stejně by to bylo málo platné, když Sovětský svaz už neexistuje a jeho nástupci nejsou ochotni se ani omluvit, natož někoho ze svých trestat. Ale nemělo by být tak těžké určit naše viníky za masakr při prvním výročí okupace, kdy v Praze a Brně umírali mladí lidé. Někdo přece musel vydat rozkaz střílet do davů a z něčích hlavní ty smrtící náboje vyšly. Že by se nezachoval jediný protokol o použití zbraně? Ani svědci?? Když dovedla polská armáda pohnat před soud své příslušníky, kteří v opilosti zabíjeli v Jičíně, tím spíš bychom měli soudit ty, kteří zabíjeli o rok později. Jestli požití alkoholu není polehčující okolností, o to víc neomluvitelná je opilost mocí. Vyhlášku o výjimečných opatřeních tehdy vypracovali určití komunističtí právníci z příkazu stranického aparátu, jemuž vládl generální tajemník Husák, a podepsali ji prezident Svoboda, předseda Federálního shromáždění Dubček a předseda vlády Černík. Nevím, kdy podpisoval jediný ještě žijící, ale Dubček se potom spíše, vymlouval než omlouval, že podepsal dodatečně až po datu, kdy nařízení vstoupilo v platnost, což mi připadá jako okolnost dokonce přitěžující, poněvadž v té chvíli už mohl nebo měl o mrtvých vědět. Už jsem o tom jednou psal ještě za jeho života, aby mi někdo nevyčítal posmrtné klevety, ale tehdy jsem si dost naléhavě neuvědomoval nepromlčitelnost všech komunistických zločinů. Zvláště když viníci nejsou neznámí a na rozdíl od těch zastřelených pořád ještě žijí mezi námi. 
news Vysílání Zákruty do ČR končí Bratislava (miš) - Naposledy se včera odpoledne z budovy Slovenského rozhlasu v Bratislavě vysílal živě pořad Pozor, zákruta! i do České republiky. Oblíbený motoristický magazín se začal vysílat před 32 lety. V roce 1966 bylo zahájeno vysílání i do České republiky, které nepřestalo ani po rozdělení federace. Optimismus, že motoristický magazín překoná bariéru nových hranic a vyprofiluje se jako mezinárodní, slovenský a český, se ukázal jako přehnaný. Vedení Českého rozhlasu smlouvu o vysílání Zákruty jednostranně vypovědělo k 31 . 8 .1994, řekl včera LN šéf Zákruty Juraj Pucher. 
description Prim hraje na českém trhu prim Spotřebitelé dávají přednost domácím levnějším výrobkům GRAF Výrazné vítězství českých značek zaznamenala v červencovém výzkumu trhu a veřejného mínění agentura AISA. Čeští spotřebitelé dávají přednost levnějším, ale podle svého mínění dostatečně kvalitním domácím výrobkům. Jakou značku autorádia, čokolády, hodinek a oblečení považují čeští spotřebitelé za nejlepší, to byla otázka pro 982 respondentů starších 14 let. Jako nejlepší hodinky hodnotila v době výzkumu česká veřejnost značku Prim, kterou uvedlo 40 procent dotázaných. Nejčastěji ji jmenovali starší lidé, lidé s nižším vzděláním, z menších obcí a s nižšími příjmy. Druhou nejlépe hodnocenou značkou je systém quartz, pro ten hovoří 15 procent respondentů. S výrazným odstupem je na třetím místě Casio s 8 procenty příznivců. Je to značka nejoblíbenější mezi nejmladšími respondenty, kde jí dává přednost 23 procent dotázaných. Na dalších místech jsou hodinky Seiko, Omega a Čajka, které mají na našem trhu shodně po 6 procentech příznivců. 17 procent dotázaných neuvedlo žádnou značku hodinek. Mezi čokoládami jednoznačně zvítězila čokoládová hvězda Orion, kterou za nejlepší označilo 31 procent dotázaných, v nejnižší příjmové skupině dokonce 38 procent respondentů. Druhou příčku zaujala značka Nestlé se 27 procenty příznivců a třetí nejlépe hodnocenou značkou je Milka, pro kterou se vyjádřilo 24 procent dotázaných. Ta stejně jako Nestlé má nejsilnější pozici mezi respondenty do 20 let, kde získala třetinovou podporu. Milka je nejlépe hodnocenou značkou čokolády lidí, kteří žijí v největších městech (32 %) a v domácnostech v nejvyšší příjmové skupině (30 %). Ostatní značky odděluje od prvních tří výrazně nižší procentní hodnocení. Studentskou pečeť ohodnotilo jako nejlepší 7 procent dotázaných, Figaro a Zoru 5 procent. V oblečení nejlepší ohodnocení získala značka OP Prostějov. Za nejlepší ji považuje 13 procent dotázaných, nejčastěji respondenti starší 60 let (24 %) a lidé z domácností s nejnižším příjmem (20 %). Druhou nejlépe hodnocenou značkou byla Levi Strauss, kterou uvedl každý desátý dotázaný mladší 20 let. Na třetím místě je český Jitex Písek, který jako nejlepší označila 4 procenta respondentů. Téměř polovina, 49 % dotázaných, neoznačila žádnou značku oblečení jako nejlepší. Pouze u autorádií se na prvním místě neocitla česká značka, ale Sony s 25 procenty, na druhém místě s výrazným odstupem Philips se 12 procenty a třetí je Blaupunkt s 8 procenty. 4 procenta dotázaných prosazují značku JVC, po třech procentech získaly značky Pioneer, Tesla a Panasonic. (dr) 
topic_interv Společné oči malých literatur Slovinští spisovatelé opustili národní službu a míří do Evropy i zámoří Pavel Šaradín Literární kritik a překladatel FRANTIŠEK BENHART se od roku 1969 soustavně zabývá slovinskou literaturou a od začátku sedmdesátých let také ve Slovinsku především publikuje. Kromě mnoha časopiseckých článků mu tam vyšly dvě knihy kritik a studií o literatuře. V roce 1985 se stal členem Slovinské akademie věd a letos obdržel tzv. Listinu Otona Župančiče (pojmenovanou podle vůdčího představitele slovinské literární moderny) za propagaci slovinské literatury v zahraničí. Česky Benhartovi do jeho sedmdesátin, které oslaví tento měsíc, vyšlo mimo jiné šestatřicet knižních překladů ze slovinštiny. Slovinsko sdílelo od konce čtyřicátých let podobný osud jako Česká republika, ovšem dveře tam byly západním vlivům přece jen více otevřené. Jak to vypadalo se slovinskou literaturou před koncem osmdesátých let? Šlo o podobnost dosti vzdálenou. Služebnost literatury nebyla přísně oktrojována: můžeme tedy mluvit spíše o jakési obdobě naší situace v mírnějším provedení. Na druhé straně, postihy některých rebelů byly až okázale tvrdé. Například prozaik Vitomil Zupan psal do šuplíku přes tři desítky let, básník Edvard Kocbek upadl v nemilost hned několikrát a závěr jeho života v psychiatrickém ústavu nemohl být věru krutější. Samozřejmě existovaly další, byť méně křiklavé případy. A co rozdělení literatury do několika komunikačních okruhů, k jakému došlo u nás? Oproti třem našim literárním proudům - oficiálnímu, respektive polooficiálnímu, samizdatovému a exilovému - shledáme ve Slovinsku pouze první a třetí případ. Jestliže u nás docházelo časem v těchto proudech k určitému prolínání, tam jsme svědky jejich naprosté izolovanosti. Doma autoři buď psali a vydávali, nebo psali a nevydávali (či nepsali vůbec). Je znám jediný případ významnějšího zakázaného spisovatele, jenž svá díla publikoval v exilu. Teprve v posledních letech vycházejí exiloví autoři i ve Slovinsku. Do rukou čtenářů se dostávají básnické i prozaické antologie jejich děl. A zase je tu podstatný rozdíl od situace v českých zemích: byla-li díla našich exilových spisovatelů z větší části, stručně řečeno, špičková, antologie slovinské exilové tvorby svědčí o nevýrazných literárních hodnotách svých autorů. Jistým mezníkem ve vývoji novodobého slovinského písemnictví se stal v roce 1989 vznik generačního časopisu Literatura. Do jeho redakčního kruhu patří básníci A. Debeljak, A. Ihan, U. Zupan, prozaik A. Blatnik či kritik M. Bogataj. Tento nástup mladé generace působí systematicky a programově, a dokonce vyvolal zájem o Slovinsko nejen v Evropě, ale i v zámoří... Revue Literatura, vzniklá odštěpením od polofilozofických Problemů, má opravdu vynikající úroveň. Pokud jde o vývojové mezníky, ty se dají určit až s větším časovým odstupem. Každý generační nástup ještě nemusí být mezník. Zájem o malou zemi v zahraničí bývá, žel, rovněž věcí velkých očí. V dvoumilionovém Slovinsku vychází poměrně značné množství literárních a obecně kulturních časopisů, bohatá je domácí literární produkce i překladová literatura. Finančně náročným projektem je také věhlasný literární festival Vilenica. Do jaké míry se na tom všem podílí ministerstvo kultury či různé literární fondy? I když je slovinské ministerstvo štědřejší než naše, jen jeho pomoc by nestačila. Nakladatelé si vypomáhají zvýšenou vynalézavostí a zdaleka ne jen nadbíháním pokleslému čtenářskému vkusu. V tomto svízelném čase se potvrzuje, že malý slovinský národ dosud neztratil povědomí o národně záchovných vlastnostech literatury, a nabízí i z toho mála, co dnes má. To se týká větších i menších podniků či institucí. Ty dotují jak vydávání některých knih, tak četné literární ceny a samozřejmě i tu velkorysou každoroční mezinárodní událost - Vilenici. Přibližujete slovinskou literaturu českému čtenáři a naopak naši Slovincům. Jaký mají zájem o české autory? V dobách temna byl zájem veliký. Vyšel tu - a jak brzy pokaždé! - skoro celý Kundera, vycházel Škvorecký, Klíma i další naši neoficiální autoři. Hrabalovi Slovinci dlouho nemohli přijít na chuť. Časopisecky jsem ho představil již v roce 1965, ale knižně vyšel až za čtvrt století. Úspěch měly vždy české knihy pro děti a mládež - což platí v podstatě i dnes. Bohužel také v této oblasti jsou značné čekací lhůty. Nedávno jsem napsal doslov ke knize vybraných Macourkových pohádek, ale Mach a Šebestová čekají v hotovém překladu dál. Nemám v této chvíli přehled, co v poslední době českého vyšlo, ale rozhodně toho bylo poskrovnu. Obrovskou zkušeností pro národ byla desetidenní válka roku 1991, rozpad Jugoslávie a vznik samostatného státu. Jak se s tím Slovinci - a především spisovatelé - vyrovnávají? Nadšení vyprchalo, nastoupily starosti, které dříve nebyly. Literatura stanula před zcela novou skutečností. Spisovatelé vůbec poprvé v dějinách pocítili vyvázanost z nadosobních a nadliterárních povinností vůči společnosti a národu a asi je to zmátlo - toho více, toho méně. Tři roky je ovšem velice krátká doba k soudům. Nesporné se zatím zdá, že vzniká nová tematická tendence, která se dá označit sloganem Slovinsko v Evropě, Slovinsko ve světě. Její první vlaštovka, vloni vydaný román Draga Jančara Uštěpačný chtíč, je obsahově i jinak vytěžen z několikerého pobytu ve Spojených státech a připravuje se již několik překladů. Osobně jej však za nejlepší dílo nepovažuji. Časem se asi ukáže, že absolutní vyvázanost ani není možná - anebo nutná? Slovinská literatura je tradičně bohatá na básníky. Jak si v porovnání s poezií stojí slovinská próza? Všeobecně se soudí, že za poezií dnes na hony zaostává. Je to zřejmě pravda. Určitě bych tady nemohl uvádět desítky a desítky jmen. Ale zajímavé osobnosti zde nepochybně jsou. I mezi mladými autory. Především Feri Lainšček: letos vydal svůj dosud nejlepší román, nazvaný Kterou přinesla mlha. Tato nevelká kniha o marném boji dobra se zlem je z nábožensko-filozofických pozic zbytečně ideologizována, naštěstí však sama zůstává netendenční, a tím i silná. Nedávno vyšla v nakladatelství TORST vaše antologie Sedm slovinských básníků. Na čem pracujete teď? V Lublani jsem nedávno odevzdal knihu cestopisných próz o Slovinsku. Doufám, že se ještě dočkám vydání. Tady, s překlady, je to nejasnější. A svízelnější. Nějak mi už nejde to doprošování. A slibování slovinských dotací... 
description Vývoz nerostných surovin není tak katastrofální Alarmující vzrůst vývozu nerostných surovin a drancování přírodního bohatství, na které ve svém dopise Vývoz nerostů nebezpečně roste (LN 20. 8.) poukazuje J. Lípa z Českého svazu ochránců přírody, se z pohledu celkového rozboru statistických údajů nezdá tak katastrofální. Celková těžba nerostných surovin se v porovnání s rokem 1988, až na několik vysvětlitelných výjimek, rapidně snížila. Např. u stavebního kamene na 41 % stavu r. 1988, štěrkopísků 45 %, kaolinu pro výrobu porcelánu na 61 % a podobně. Pokud se v rámci těchto údajů zvýšil vývoz některých surovin, je nutné pochopit, že při omezení domácího odběru by snížení těžby přes únosnou míru znamenalo vážný ekonomický dopad na jednotlivé těžební organizace. Z toho důvodu jsou tyto podniky nuceny, při nedostatečném odbytu na domácím trhu, řešit svoje ekonomické problémy exportem. Tato situace je přechodná, oživení vnitřního odbytu vyvolá pochopitelně snížení exportu. Dále je třeba vzít v úvahu dva další aspekty. Tento stát je závislý na dovozu převážné většiny nerostných surovin, které jsou pro chod hospodářství nenahraditelné (ropa, zemní plyn, veškeré kovy atd.). Je pochopitelné, že je v jeho zájmu kompenzovat, alespoň částečně, tento dovoz vývozem těch surovin, které má k dispozici v takovém množství, aby jejich vývozem naše hospodářství nepoškozoval. Je pochopitelné, že v rámci zahraničního obchodu získávají naše podnikatelské subjekty finanční zajištění pro potřebnou modernizaci jednotlivých provozoven a jejich technického vybavení. Po dobu 40 let neměl tento stát ani na prostou reprodukci, natož na rozšířenou, a je tudíž jasné, že provozovny potřebují produkovat disponibilní zisk, a ne ztrátu vzniklou odstávkou výroby. V rámci již zpracovaných okresních surovinových studií se připravuje další rozšiřující část, do které patří např. studie zátěže těžby nerostných surovin na životní prostředí. První se připravuje v součinnosti s Okresním úřadem Litoměřice. V květnu 1994 byla vypracována informace pro tisk, která hodnotí všechny faktory vývoje těžby a vývozu nerostných surovin v období od roku 1988 do r. 1993. Je zde patrný celkový pokles těžby převážné většiny nerostných surovin v okresech, hraničících se SRN a Rakouskem. Ani zde nejsou čísla alarmující. To však nevylučuje, že v obecné rovině se vámi konstatované negativní jevy neprojevují na konkrétních těžebnách. V těchto konkrétních případech je třeba oslovit zejména příslušný obvodní báňský úřad, případně regionální pracoviště ministerstva životního prostředí. Z dopisu RNDr. Richarda Nouzy, CSc., Ministerstvo hospodářství ČR 
caption Tabulka I. ligy 
sport Kuchařova hlava pro Medveděva New York (ad) - Jako Vávra si loni při svém debutu na US Open připadal ukrajinský tenista Andrej Medveděv. Maryšu tenkrát viděl v šéfkuchaři hráčské restaurace ve Flushing Meadows, který je prý svými špagetami chtěl otrávit. Možná mi nebudete věřit, ale přišel za mnou šéf restaurace a oznámil mi, že kuchaře vyměnili. A skutečně je to znát, jídla už jsou poživatelná bez obav, že mi budou muset vypumpovat žaludek. Je to od nich milé, že takhle vyšli tenistům vstříc. Ještě mám v hlavě pár dalších zlepšováků, pokud je vyslyší, na konci kariéry bude vcelku příjemné hrát v New Yorku tenis, chválil pořadatele Medveděv. Ke kuchařově hlavě se bude dnes snažit přidat i skalp českého tenisty Nováčka. 
news Náhrada za lustrační osvědčení? Ústí nad Bečvou (Agentura Wild Duck) - Povzbuzena velkým ohlasem svých předchozích výzkumů provedla nyní agentura NEOBLBA nový mimořádně originální výzkum, v němž zkoumala závislost politického přesvědčení na geologickém útvaru, v němž se nacházelo rodiště zkoumaných osob. Zjistila například významnou souvislost mezi vodorovně zdenudovanou podlohou v místě rodiště a následným členstvím v KSČM (57 %). Naopak 49 % členů ODA spadá svým rodištěm do mladé formace Českého masivu. Pro stoupence ODS je pak příznačný výskyt drobů a břidlic barrandiensko-železnohorské zóny. Nejmenovaný pracovník NEOBLBY je nezvratně přesvědčen, že by se daly nalézt obdobné závislosti i mezi jinými aktivitami a geologickým útvarem v rodném místě. Nadhodil, že například značně nespolehlivé lustrační osvědčení by bylo možno nahradit dokladem o geologickém útvaru rodiště lustrované osoby. Na rozdíl od záznamů StB jsou totiž geologické poměry daleko obtížněji falšovatelné. 
news MMF chválí Spojené státy za zvyšování úrokových sazeb Washington - Mezinárodní měnový fond ve své důvěrné zprávě pochválil vedení amerického Federálního rezervního systému za zvyšování krátkodobých úrokových sazeb. Podle MMF však bude muset v zájmu ochlazení ekonomiky a odvrácení vyšší inflace přijít ještě další zvyšování sazeb. Oznámila to včera agentura Reuter s odvoláním na zdroje z fondu. Na středeční schůzce vedení MMF získala politika Fed širokou podporu. Podle některých ředitelů fondu americká centrální banka lehce předbíhá vývoj inflace. Fed letos zvýšil sazby již pětkrát a krátkodobé mezibankovní sazby od letošní zimy vzrostly ze tří procent na 4.75 procenta. Podle MMF by měla ústřední banka i nadále zachovat obezřetnost a být připravena na zvýšení inflace v příštím roce. Clintonova administrativa je sice ve svých odhadech inflace poněkud optimističtější než MMF, i ona však počítá s jejím růstem z letošních 2.7 na 3.2 procenta v příštím roce. Rozdíly mezi názory MMF a administrativy se ovšem výrazně zúžily. Mírně odlišné názory mají obě strany na využití výrobních kapacit. Fond soudí, že ekonomika USA již pracuje těsně nad svou reálnou kapacitou, zatímco vláda se domnívá, že ekonomika je lehce pod plným využitím kapacit. Proto odhaduje MMF další vývoj inflace v USA pesimističtější než americká administrativa. MMF revidoval odhad ekonomického růstu USA v letošním roce z květnových 3.9 na 3.7 procenta. V příštím roce se má hospodářský přírůstek země snížit na 2.5 procenta a v dalším roce na 2.3 procenta. Clintonova administrativa předpokládá v příštím roce růst o 2.8 a v následujícím roce o 2.6 procenta. 
description Fata morgána lepších perspektiv Stěpanjuk Loski z Ukrajiny se přišel do redakce zeptat na možnost kontaktu s agenturou, která podle jednoho článku LN zprostředkovává práci v zahraničí. S její pomocí by chtěl získat práci na některé z plošin na moři, kde západní země těží ropu. Zkušenosti s touto prací údajně již má, protože ještě nedávno pracoval na takové plošině na Sibiři. Vydělal si prý tehdy měsíčně okolo 2500 rublů, což v té době představovalo královský plat. Po škole se vyučil zámečníkem. Když se vrátil z ruských námořních plošin, živil se při opravách a stavbě ropovodných zařízení na Ukrajině a zároveň začal chodit do svářečské školy. Změny po rozpadu SSSR mu umožnily odejít za prací do ČR k české stavební firmě, která pro nedostatek zámečníků na domácím trhu práce získala povolení k zaměstnávání cizinců. Už druhý rok jezdí po různých stavbách a dělá zámečníka-montážníka. Tahle práce se mi líbí, protože dostáváme dobrý plat v korunách a to jsou pro nás valuty. Jednou za půl roku jedu za svou rodinou na Ukrajinu a přivezu jim peníze, které ušetřím. Manželka nepracuje, ale stará se o děti. S tím, co jim dám, však půl roku vystačí, říká Stěpanjuk. Za práci, kterou pro firmu vykonává, dostává údajně 10 tisíc za měsíc. Vidina několikatisícových výdělků v dolarech ho však láká na Západ. Po upozornění, že západoevropské těžební společnosti vyžadují pro práce na svých námořních plošinách absolvování speciálního kurzu, vytáhl ze své igelitky doklad. Takovým kurzem jsem prošel v Německu, kde jsem získal diplom s celoevropskou platností. Trval měsíc a musel jsem si ho zaplatit, říká. Na otázku, jak sehnal tolik peněz (podle zprostředkovatelské agentury stojí kurz 50 tisíc korun), prozradil, že si musel značnou částku vypůjčit. Podmínky práce na moři jsou značně náročné na fyzickou a psychickou odolnost. Stěpanjuk to již dobře ví, a proto jeho největším problémem může být zejména jazyková vybavenost. Zatím zná jen pár německých slov a při rozhovoru v češtině si velmi často pomáhá ruskými výrazy. Pokud se mu prý podaří sehnat práci na některé z norských nebo jiných plošin, počítá s tím, že se bude učit anglicky. Stejně jako on se o tuto práci zajímali i další jeho krajané. Ti však nebyli do předepsaného kurzu přijati, protože nemají požadovanou kvalifikaci zámečníka. Podle Stěpanjuka je však pro tuto práci rozhodující, protože jejím základem je montáž kovových konstrukcí plošin a ropovodných vedení. Jak prozradil, z vydělaných peněz by chtěl pro děti postavit na Ukrajině domek. Přestože je mu dnes pouze 30 let, pracovní návrat na Ukrajinu neplánuje. Při tamější současné situaci včetně značné nezaměstnanosti hledají práci v zahraničí tisíce jeho krajanů. Některé z nich při jejich cestě přes ČR jen zahlédneme, další tady za různých podmínek stráví i několik měsíců. Nemálo z nich u nás čeká na svou příležitost řadu měsíců, aniž tuší, zda a odkud přijde. Stěpanjuk Loski patří k druhé skupině a doufá, že na tu svou právě narazil. (hm) Foto Pavel Hula - LN 
news Nový většinový vlastník v punčochách Varnsdorf - Brněnská firma I.I.T.E. se stala s 52 procenty akcií majoritním vlastníkem akciové společnosti Elite Varnsdorf. Podle ředitele Elite Varnsdorf Erharta Mahnela se na základě rozhodnutí vlády v současné době uzavírá smlouva mezi Fondem národního majetku a I.I.T.E. Tato společnost vlastní i další varnsdorfský podnik, firmu TOS. Elite Varnsdorf, která vyrábí standardní sortiment jemného punčochového zboží, je zařazena do druhé vlny kuponové privatizace. Pro ni je určeno 39 procent akcií podniku. Zmíněných 52 procent akcií představuje přímý prodej, pět procent tvoří zaměstnanecké akcie, zbytek je určen pro tzv. povinné fondy. Ve 3. kole II. vlny byla společnost Elite v převisu asi 200 procent. 
news Lotynka je věcí ministerstva kultury Podle ministra financí byly loterie Sazky povoleny v souladu se zákonem Praha (jap) - Řešení záležitostí kolem České lotynky je především věcí ministerstva kultury. Po své včerejší schůzce s ministrem kultury Pavlem Tigridem to řekl ministr financí Ivan Kočárník. Ministr Tigrid si z jednání odnáší několik alternativ řešení situace, které hodlá ministerstvo kultury projednat dnes. P. Tigrid včera uvedl, že vidí čtyři možnosti řešení. Jak dále sdělil Kočárník, ministři přímo nehovořili ani o výhradách ministerstva kultury a firmy K.J.D. (která Českou lotynku pro Státní fond kultury provozuje) k existenci podobné loterie spravované společností Sazka. Podle nich neodpovídá existence dvou číselných loterií zákonu o loteriích, který údajně provozování jiné než jediné státní loterie vylučuje. Na setkání to zaznělo jakoby mimoděk, uvedl Kočárník. Podle jeho vyjádření je ministerstvo financí přesvědčeno, že tento výklad uvedeného zákona je chybný a na trhu vedle sebe může existovat více loterií. Společnost K.J.D. trvá na tom, že loterie Sazky jsou nezákonné. Včera to řekl Petr Havlík z K.J.D. Uvedl také, že Lotynka získá kapitálového partnera, kterým podle něj bude nejmenovaná největší státní evropská loterijní společnost s ročním obratem 150 miliard korun. 
description Nabídka škol se přizpůsobuje poptávce Praha (kva) - Na gymnázia, ale zejména na střední odborné školy odchází dnes podstatně větší podíl absolventů základních škol než před pěti lety. Zároveň se snižuje počet učňů. Vyplývá to z analýzy ministerstva školství, která se zabývá změnami, k nimž v našem vzdělávání došlo od roku 1990. Gymnázia už pojmou osmnáct procent populačního ročníku namísto dřívějších patnácti a střední odborné školy zvýšily počet míst o více než polovinu. Podstatný podíl na rozšíření nabídky vzdělávacích příležitostí mají nestátní školy. Dvanáct procent přijatých gymnazistů odchází do soukromých gymnázií, tři a půl procenta do církevních. U středních odborných škol představují nestátní vzdělávací zařízení téměř čtvrtinu kapacity, u učilišť čtrnáct procent. Podle vedení ministerstva se podstatně zvýšila šance k uspokojování přirozených vzdělávacích zájmů, neboť začíná fungovat cosi jako vzdělávací trh, na němž se nabídka do jisté míry přizpůsobuje poptávce. Úlohou státu je hodnotit a dostatečně informovat veřejnost o kvalitě jednotlivých institucí a přímo zasahovat v krajních případech, kdy by kvalita byla zásadněji ohrožena. V nastávajícím školním roce má parlament projednat několik školských zákonů. Očekává se, že jedním z výsledků bude zvýšení vlivu rodičů a zletilých studentů na tvář škol. Ministerstvo neočekává a ani nežádá podstatné zvýšení rozpočtu, neboť, jak řekl náměstek ministra Jan Koucký, i pro oblast vzdělání je důležitější celkově zdravá ekonomika státu než co jiného. Vedení resortu však počítá s přibližně osmiprocentním zvýšením příjmů ve školství. Údajně také nechystá žádný útok na peněženky rodičů. 
caption Místopředsedové KDS Miloslav Tyl a Václav Benda jsou pro vyrovnaný rozpočet Foto Zdeněk Merta - LN 
other Paragrafy V nakladatelství Olympia odebral již soudně trestaný osmadvacetiletý podnikatel z Prahy časopisy za 25000 Kč, které dosud nezaplatil. Kriminalisté zjistili, že nejméně v jedenácti případech neuhradil zboží za milion a půl korun odebrané na fakturu. 
news Parlament SR jednal naposledy Vladimír Mišauer, Bratislava Za účasti vlády a prezidenta Michala Kováče se včera sešla na své závěrečné slavnostní schůzi Národní rada Slovenské republiky. Předseda parlamentu I. Gašparovič zhodnotil jeho dvouletou činnost, během které bylo přijato 232 zákonů a 54 mezistátních smluv. Zdůraznil, že i přes všechny rozpory, které se v jeho činnosti objevily, zůstane s tímto parlamentem navždy spojené formování slovenské státnosti. V této souvislosti připomenul přijetí Deklarace o svrchovanosti Slovenské republiky a následné přijetí první slovenské ústavy, dva akty, které předcházely vytvoření samostatného státu. Pozastavil se nad otázkou, proč v Národní radě místo kooperace převládla permanentní konfrontace, která vyústila ve zkrácení funkčního období a vypsání předčasných voleb. Vyjádřil přesvědčení, že nový parlament bude pokračovat v budování přátelských vztahů s parlamenty sousedních zemí a pokusí se odstranit nedorozumění a sporné body zejména s Maďarskou republikou. 
caption Děti oslavují před policejní stanicí v západním Belfastu příměří vyhlášené IRA Foto Reuter 
description Energovod má monopolní postavení Téměř monopolní postavení má ve výstavbě vedení 400 kV společnost Energovod. V oblasti vedení 110 kV si zachovává dominantní pozici, neboť se v jednotlivých regionech začíná rozvíjet konkurence drobných stavebněmontážních společností. Akciová společnost Energovod vznikla 6. května 1992. Její privatizace proběhla v rámci 1. vlny, kde se akcie tohoto podniku beze zbytku prodaly již v prvním kole. Privatizační projekt společnosti určil 67 % akcií na kuponovou metodu, 30 % ponechal Fondu národního majetku s opčním právem nákupu a. s. ČEZ, zbylá tři procenta připadla RIF. Energovod působí jako inženýrská, projekční a stavebně montážní společnost, a to zejména v oblasti energetických staveb i zařízení pro výrobu, přenos či rozvod elektrické energie na našem území. Mezi její největší zákazníky patří ČEZ, Pražské energetické závody a ČKD Blansko. Společnost se skládá ze šesti divizí, přičemž více než polovinu produkce Energovodu vytváří část elektromontáží. Dále jsou to divize inženýring, zahraničního obchodu, projektů, výstavby vedení velmi vysokého napětí, stavební a divize služeb. Za dobu svého působení, tj. od roku 1949, tento podnik vyprojektoval a postavil 80 procent energetické sítě v přenosové soustavě české energetiky. Podílel se i na výstavbě distribučních sítí. V průběhu roku 1993 začala společnost intenzivně pracovat na vytvoření a zavedení systému řízení jakosti ve smyslu normy ISO 9001. Velký posun lze zaznamenat v úvěrovém zatížení společnosti. V roce 1992 bylo likvidováno velké zadlužení podniku a o rok později pokračovalo splácení krátkodobých úvěrů. Skutečná hodnota dlouhodobých úvěrů společnosti klesla ke konci roku 1993 na 30.8 milionu korun. Zbytek úvěrových zdrojů tvoří eskontované směnky. Na pražské burze dosáhl kurz akcií Energovodu maximální hodnoty 2130 korun, nejnižší pak 980 korun. V současné době se pohybuje kolem hodnoty 1380 korun. Komerční banka nabízí při nákupu akcií Energovodu ve svém Stock - Listu 1300 korun.(al) 
description Aby se mluvilo Divadlo Renata Nechutová Třebaže Český rozhlas pochopitelně věnuje svou hlavní pozornost samotnému vysílání, spektrum aktivit této instituce je daleko širší. Příští rok tomu bude již šedesát let, co k rozhlasu neodlučně patří Dismanův rozhlasový dětský soubor. A právě díky iniciativě dismančat, zejména jejich polistopadových vedoucích - manželů Flegelových - se bude moci naše publikum seznámit s tvorbou nekonvenčního francouzského studentského seskupení. Na pozvání Dismanova souboru zavítala do Prahy špičková skupina Mauvaises Herbes (Plevel), která dnes a zítra (od 19.30) vystoupí v Euroklubu s představením Pour parler (Aby se mluvilo). Poprvé se členové Dismanova rozhlasového dětského souboru setkali s Mauvaises Herbes v roce 1991 na mezinárodním festivalu studentských divadelních souborů v Grenoblu. Inscenace Atentation upoutala dismančata natolik, že se postarala o to, aby výjimečný soubor, ovšem s představením L'envers des choses (Rub věcí), hostoval v roce 1992 u nás. Ukázalo se tehdy, že nejen metody práce s mladými lidmi, ale také samy výsledky jsou pro naše publikum sdělné a inspirativní. Za dvanáct let činnosti vytvořil soubor dvanáct inscenací, které si svou vyhraněnou podobou a hloubkou pohledu do vnitřního světa mladých lidí získaly zájem diváků i stálé spolupracovníky, jakými je například Alain Dumazel, někdejší herec Petera Brooka. Soubor vede Patrick Le Coustumer, profesor výtvarného umění na lyceu ve Villard-de-Lans, kde také Mauvaises Herbes působili (v současné době již fungují nezávisle). Studenti ve věku od 14 do 18 let se nemají v práci s Le Coustumerem připravovat na profesionální hereckou dráhu. Nevycházejí z konkrétního textu, ale postupně vytvářejí vlastní, především pocitovou výpověď o světě, v němž žijí - k tomu jim pomáhá inspirace literaturou, výtvarným i dramatickým uměním. V představení, s nímž k nám přijeli nyní, se Plevelisté zaměřili na otázky mezilidské komunikace. V technicky poměrně náročném vystoupení (využití videa i filmové projekce) hrají jen čtyři členové skupiny, pracující s citacemi textů Calaferta, Le Clézia, Novariny a Anny Seghersové. Inscenaci citlivých a vnímavých francouzských středoškoláků můžeme chápat i jako sympatickou předzvěst začínající divadelní sezony. 
news Liberecká škola architektury potřetí Vysoká škola strojní a textilní v Liberci pořádá v těchto dnech již třetí mezinárodní Libereckou školu architektury. Od 20. srpna do 6. září zde pracují studenti a začínající architekti pod odborným vedením instruktorů a řeší úkoly týkající se rozvoje české části Euroregionu Nisa. Kromě instruktorů (Jan Jehlík, Duncan McCorquodale, Ulrike Passe, Petr Pelčák, Katerina Ruedi) jsou letos přizváni hosté, například Karel Hubáček, Vlado Milunič, Jiří Ševčík. Setkání bude zakončeno výstavou prací, která začne 11. září. Po ukončení letní školy bude také sestaven katalog. (lin) 
news Komorní divadlo snad za tři roky Dům v Hybernské ulici 10, jehož součástí je Komorní divadlo, měla koupit firma Mach Holding, která vyhrála výběrové řízení vypsané majitelem objektu - ministerstvem vnitra. Vzhledem k tomu, že ve stanovené lhůtě nebyla zaplacena dohodnutá částka, vyzvalo ministerstvo ke koupi nadaci Pro Thalia. Ta ve výběrovém řízení skončila na druhém místě, když za dům s pozemkem nabídla 60 milionů korun. Tuto částku, která má být použita na zakoupení daktyloskopického systému, musí nadace Pro Thalia složit na účet ministerstva vnitra nejpozději do konce listopadu. Po rekonstrukci by v budově měl být otevřen stylový hotel, zařízený v duchu slavných divadelních epoch i postav, vlastní sál se pak má stát centrem středoevropského divadelního dění. Vedle původních projektů nadace Pro Thalia by tu měla hostovat divadla ze Slovenska, Maďarska, Polska, Rakouska, Německa apod. Podle zástupce nadace Alexe Koenigsmarka počítají optimistické odhady s tím, že provoz hotelu i Komorního divadla by mohl být zahájen za tři roky. Do té doby chystá nadace některé akce související s jejím projektem Divadlo střední Evropy. V jeho rámci se v Praze na přelomu května a června již představila hamburská scéna Kammerspiele s inscenací hry rakouského autora Gerta Jonkeho Beethoven aneb Něžná zběsilost. (ola) 
news A. Vondra: Makedonie stabilizuje oblast Balkánu Jan Rybář, Skopje První náměstek ministra zahraničí A. Vondra včera ukončil návštěvou hlavního města Makedonie Skopje svoji pětidenní cestu po čtyřech zemích bývalé Jugoslávské federace. Podle jeho slov splnila svoje cíle jak v rovině udržování a zlepšování kontaktů, tak i po stránce získávání detailních informací o současných problémech těchto zemí. Ve Skopji se A. Vondra setkal s makedonským prezidentem Kiro Gligorovem. Jednání se kromě perspektiv řešení válečného konfliktu a bilaterální spolupráce týkala zejména napjatých řecko-makedonských vztahů. Oceňujeme zahraniční politiku Makedonie, která přispívá ke stabilizaci celé oblasti, řekl Vondra. Zdůraznil, že ČR podporuje snahu Makedonie o vstup do evropských struktur. Prezident Kiro Gligorov v rozhovoru s českými novináři řekl, že tlak mezinárodního společenství přinutí Řecko dříve či později uznat Makedonii a zrušit blokádu jejich hranic. Na dotaz LN, zda se neobává rozšíření válečného konfliktu do své země, uvedl: Dokud pokračuje válka v Bosně a nedaří se vyřešit problém Kosova, tato možnost existuje. 
news Policejní moderátor bude vyšetřován Praha (js) - Přestože moderátor známé televizní relace Policie České republiky poručík Petr K. popírá, že by se dopustil trestného činu, jeho případ převzal pražský úřad vyšetřování. Vladimír Nechanický z inspekce ministerstva vnitra včera informoval LN, že jeho oddělení ve středu předalo věc vyšetřovatelům a Petr K. byl obviněn z pokusu o podvod. Pracovník tiskového oddělení policejního prezidia P. K. v bance údajně zjišťoval, zda mu mohou proplatit celkem pět a půl milionu korun na tři nekryté šeky. Podle inspekce MV je podezření důvodné a obviněný je v současnosti postaven mimo službu. Petr K. v pátek prohlásil, že se žádného trestného činu nedopustil a označil uvedení svého plného jména v MF Dnes za hrubé porušení zásady presumpce neviny. V. Nechanický LN řekl, že tomuto deníku pouze potvrdil informaci, kterou zpravodaj již předtím získal z neznámých policejních zdrojů. Petr K. prohlásil v tisku, že nevěděl o tom, že šeky jsou nekryté, tímto způsobem mu prý přítel vracel dluh. 
essay Fašista na radnici Ján Mlynárik, Historik Pamatuji si to jako dnes: v plénu Federálního shromáždění ČSFR vystoupil poslanec Slovenské národní strany (SNS) Šedovič a s vážnou tváří prohlašoval, že slovenský národ je nejstarším národem v Evropě, avšak před světem tento národ někdo pořád skrývá, zahaluje, jak v OSN, tak jinde. Ten někdo byli samozřejmě Češi, kteří znemožňovali Slovákům se zviditelnit. Slováci se ovšem v dějinách 20. století zviditelnili před celým světem a Evropou nejvýrazněji svým povstáním v roce 1944 proti nacistické velmoci, která vyslala na jejich území armádu. Boj trval dva měsíce a ačkoli vojensky poražen, měl pro národ pod Tatrami dalekosáhlé následky, i pokud jde o jeho sebevědomí a hrdost. Teď je Slovensko reprezentováno samostatným státem a svými vyslanci se prezentuje všude. Při prorážení do světa se mu 50. výročím SNP naskytla obrovská možnost zvýraznit svoji demokratickou, antifašistickou orientaci. Slovensko se přiřadilo k demokratickým národům a státům a sňalo ze sebe pódium ľudácké kolaborace s fašismem. Ukazuje se, že část slovenských politiků se lepší minulosti Slovenska chce zbavit. Místo aby ji účinně využilo, potupuje ji. Ukázal to nejvýrazněji žilinský primátor a poslanec Ján Slota, předseda SNS. Zakázal vztyčit národní vlajku na radnici v den povstání, který byl parlamentem uznán za národní svátek, odmítl přijmout představitele francouzských partyzánů, bojujících v SNP, jejichž druhové jsou pohřbeni u Strečna, a svým způsobem (hulvátským) se vyslovil o hlavním cíli povstání, jímž bylo obnovení ČSR. Podle něj bylo Slovensko kolonií ČSR. Slotův čin možno hodnotit jako předvolební agitaci. SNS usiluje o hlasy zřejmě i pohrobků slovenského fašismu, ľudáků, arizátorů židovského majetku a podobných živlů, tedy spodiny slovenské společnosti - každý hlas je dobrý! Slota však zřejmě neoplývá velkou znalostí slovenské historie, učil se u exilových historiků Vnuka a Ďurici, kteří SNP považují za puč proti vládnímu státu, za bratrovražedný boj. Zapomněl však, že v SNP bojovaly tisíce slovenských vlastenců, hlásících se k ideám Slovenské národní strany, kterou za první ČSR vedl básník Martin Rázus, že v povstání padlo také mnoho národniarů. Ti zřejmě dnešní Slotovu SNS již volit nebudou, ale ani jejich potomci nebo sympatizanti. Jde však o něco jiného, závažnějšího. V době, kdy se Slovensko chce skutečně zviditelnit, dostat se do povědomí demokratické Evropy, primátor velkého města, poslanec parlamentu a vůdce parlamentní strany schvaluje fašismus: jestliže SNP bylo bojem proti fašismu, jeho negování nemůže být ničím jiným, než adorací fašismu. A to zřejmě pověst Slovenska ve světě a Evropě nezlepší. Tato pověst věru značně utrpěla i v Čechách, které se SNP účastnily nejen nepřímo, ale také přímo: například odbojové skupiny občanského odboje Flóra a Justícia, vedené Čechy Květoslavou Viestovou-Burešovou a prof. Karlem Kochem. Jestliže vedoucím politikům Slovenska záleží na dobrém jménu jejich státu a země, měli by prostě proti Slotovi zahájit trestní řízení za propagaci fašismu. 
news Ruský nacionalista odvolán z funkce Moskva - Ruský premiér Viktor Černomyrdin včera podepsal dekret o uvolnění z funkce předsedy federálního Výboru pro tisk Borise Mironova, který vzbudil v posledních dnech pozornost požadavkem obnovit centrální řízení sdělovacích prostředků a výrokem: Je-li ruský nacionalismus fašismem, jsem fašista. Prezident Boris Jelcin vyslovil s rozhodnutím souhlas. Jsem tvrdý nacionalista. Je to zdravý cit... Nechť se nacionalismus upevňuje ve všech regionech, citovaly Mironova ve svém posledním čísle Moskovskije novosti. 
caption Dramaturgyně Kateřina Hamrová s moderátorem Romanem Šmuclerem Foto Zdeněk Merta - LN 
caption Výsledkový servis 
news Tenisový svaz vypověděl Teleaxis Praha - Český tenisový svaz vypověděl smlouvu o udělení výhradních marketinkových práv pro pořádání sportovních tenisových akcí, uzavřenou s obchodní společností Teleaxis Holding Vídeň. Právním zastupováním v této záležitosti pověřil pražskou advokátní kancelář JUDr. Pavla Rychetského. Spor mezi oběma smluvními partnery tak vstoupil do nové fáze. Předseda ČTS Jan Kodeš se bezprostředně po turnaji Škoda Czech Open vyjádřil velmi kriticky ke vzájemné spolupráci a označil smlouvu za velmi nevýhodnou pro tenisový svaz. Teleaxis se cítil jeho výroky poškozen a jeho představitelé uvedli, že hodlají Kodeše žalovat o náhradu škody ve výši 24 miliónů dolarů. 
sport Proč nemají sparťané sílu? Trenér Vladimír Borovička: Opět jsme chvílemi předváděli pohodlnou hru. Cheb (šv) - Sehráli jsme jedno ze špatných utkání. Před výkopem jsme si řekli, že budeme hrát aktivně, ale opět jsme chvílemi předváděli pohodlnou hru, zlobil se po zápase 5. kola fotbalové ligy Cheb - Sparta (0:0) trenér hostí Borovička. Mistrovský tým zachránili od porážky domácí hráči, kteří neproměnili sérii vyložených šancí v čele s Bielikovou penaltou. Rozdíl mezi hrou loňského ligového nováčka a evropskými poháry ostřílenou Spartou viděla na televizních obrazovkách celá republika. Západočeši se řídili zákonem, že převážná většina míčů musí mířit dopředu a často i za cenu riskantních přihrávek hledali skulinku v hostující obraně. Takový svižný fotbal diváci milují. Zato Pražané kombinovali ve středu hřiště a zřejmě chtěli rozvážně počkat na svou šanci, jenže z tribuny to spíše vypadalo jako jejich bezradnost. Za celý zápas měli sice třikrát blízko ke gólu (jeden jim rozhodčí pro ofsajd neuznal), ale během devadesáti minut jen jedinkrát vystřelili přímo na bránu. Co je příčinou sparťanského trápení? Pohárový nezdar mužstvo překouslo ligovou výhrou v prestižním zápase nad Viktorií Žižkov. Ačkoliv hráči nadále nemluví s novináři, uraženi kritikou po göteborgském propadáku, nezdá se mi, že by jim na trávníku chyběla bojovnost či koncentrace ke hře. Zarážející však je, jak vyčerpaní opouštějí trávník. Pravda, někteří nemají kvůli zranění (Siegl, Frýdek) natrénováno, ale i ostatním jako by chyběla síla a výbušnost. Už dlouho se v kuolárech říkalo, že nedávno odvolaný trenér Sparty Dobiaš sázel v přípravných obdobích mnohem více na herní stránku než na kondici. Nebylo pak divu, když někteří hráči sami doháněli manko v osobním volnu kondičním běháním. Daň ze špatné přípravy si hráči vybírají postupně. Mimochodem už před rokem chyběl sparťanům dech při pohárovém zápase s Anderlechtem, což vedlo k jejich vyřazení, ovšem ponaučení to zřejmě nebylo. 
news Veletržní palác bude mít v NG zvláštní postavení Praha (lin) - Poslední čtyři roky Národní galerie se změnily v nepřetržitou řadu pokusů, jak řešit její problémy, řekl včera ředitel odboru muzeí a galerií ministerstva kultury Jiří Žalman. Složitá situace má podle něho několik věcných příčin: snahu transformovat galerii v jiný typ instituce, dokončit mimořádný projekt Veletržního paláce a změnit model řízení celého ústavu. Reorganizace, jejíž plán včera Žalman představil, bude vycházet z požadavku zachovat Národní galerii jako jednotnou organizaci. Ředitel moderní sbírky ve Veletržním paláci bude ovšem mít mimořádné pravomoci (například v personálních otázkách). Do poloviny října hodlá ministr Tigrid jmenovat radu galerie, jejíž kompetence a odpovědnost vymezují doplňky statutu galerie. V devítičlenné radě budou čtyři historici umění, zbývajících pět členů má pocházet z různých oblastí podnikatelského a veřejného života. Budou v ní dva historici umění, kteří byli již v minulé správní radě, řekl J. Žalman. Co nejdříve po svém ustavení připraví rada výběrové řízení na ředitele NG. Ředitel NG bude jmenován ministrem kultury na návrh rady. V čele sbírek budou ředitelé jmenovaní na základě výběrového řízení a po projednání radou. Ředitele Veletržního paláce bude jmenovat ředitel galerie. 
caption Náš stát zanikl, říkají důchodci z východní části Berlína, v té nové džungli se vůbec nevyznáme. Na lavičkách, lemujících šestiproudou třídu Karl-Marx-Allee, se někdy marně pokoušejí porozumět svým vlastním osudům.Foto 
news Zástupce voršilek získal důvěru v soudy Praha (ljď, haš, če) - Podle středečního rozhodnutí soudu pro Prahu 1 patří bývalá restaurační budova Národního divadla Českomoravské provincii Římské unie řádu svaté Voršily. Na otázku LN, zda rozhodnutí soudu očekával, odpověděl Jiří Žák, jednatel společnosti Christiana Servis, která spravuje majetek řádu: Pod dojmem atmosféry, která vládla v soudní síni, jsem měl okamžiky, kdy jsem tento výrok neočekával. Ne snad proto, že bych měl pochybnosti o tom, že řád je v právu, ale obával jsem se, že klima, provázející případ, bude mít negativní vliv. Nyní jsem získal jednoznačnou důvěru v soudy. Podle Žáka je kupní smlouva o prodeji budovy společnosti Themos podána u katastrálního úřadu Praha město, její vklad však byl úřadem zastaven kvůli soudnímu napadení vlastnictví. Soudní rozhodnutí ještě nenabylo právní moci, až se tak stane, měl by vklad smlouvy být automaticky proveden, Žák však po svých zkušenostech prý není s to odhadnout, zda se tak opravdu stane. Poslanec F. Kozel (ODS) nevylučuje, že znovu předloží návrh, jímž by byla budova přisouzena ND. KDS však podle šéfa svého klubu M. Bendy žádné vyvlastňovací řešení nepodpoří. Nárok řádu by prý platil, i kdyby zákon změnil ústavní soud. Podle A. Röschové (ODS) by pro Kozlův návrh byla asi polovina klubu ODS, ale osobně by byla spíš proti. Poslanec K. Ledvinka (ODA) řekl, že jeho klub souhlasí, aby byl zákon projednán. Neuvedl však, zda jej ODA podpoří. 
review Slovesný klíč ke klenbě vlastního já Anna Kareninová Autorka (nar. 1954) je romanistka a publicistka, šéfredaktorka revue Světová literatura V době, kdy se mezi našimi spisovateli těší oblibě sebestředné, autobiografické téma, dostává se k nám v českém překladu jedna z úhelných knih tohoto žánru: VĚK DOSPĚLOSTI (TORST) francouzského básníka a etnologa MICHELA LEIRISE (1901-1990). Frankofonní literatura, která v současné Evropě představuje cosi jako mocnost slovesného sebezkoumání, má v reflexi vlastního já dlouhou tradici: od Michela de Montaigne po Marcela Prousta... Přesto se od této tradice Leirisovy osobní vize liší: můžeme říci, že otevřely nové pojetí autobiografické literatury. Zatímco Montaigne ve svých Esejích stejně jako Proust v Hledání ztraceného času a svým způsobem i Sartre v Nevolnosti skrze sebe hledí na obecnější otázky lidského bytí, Leirisův Věk dospělosti zahájil éru preparování autobiografické látky s cílem možná trochu egoistickým. Poznat pro sebe sama smysl vlastního já, vydat o něm podrobné a nemilosrdné svědectví a dokonalým literárním gestem utkvět trvaleji ve vlastní pomíjivé existenci. Paradoxní možná je, že ti, kteří nemířili tak úzkostně k sobě a jen k sobě, zůstávají skrze své dílo mnohem pregnantnějšími individualitami s důraznějším dosahem. Leiris byl ovšem v tomto směru výjimečný průkopník-novátor. Svůj bravurní introspektivní styl nepochybně čerpal ze zkušeností s významnými tvůrčími avantgardami první poloviny dvacátého století. Patřil k mladší generaci surrealistů; po roztržce s jejich tvrdou disciplínou se přiblížil k existenciálnímu intelektuálnímu proudu. Spolu s výbušným Georgesem Bataillem a racionálním Rogerem Cailloisem založil v roce 1937 slavné Sociologické kolegium (College de Sociologie), které se zabývalo moderní dobou především z hlediska posvátna v našem světě. K zájmu o sakrální dimenzi života ostatně přivedl Bataille i Leirise společný zájem o etnologii. Leirisovy etnologické práce jsou ovšem odborníky hodnoceny spíš jako práce literární: z výpravy do Afriky například přivezl deník, který byl označen za nevědecky subjektivní - ani tady nezapřel své osobní ladění. Jak ovšem říká Václav Jamek v doslovu, bezprostřední průpravou k literární zpovědní lince se Leirisovi stala zkušenost psychoanalytické léčby. Právě Věk dospělosti, vydaný v Paříži roku 1939, je první knihou z této řady. V dokonale úsporné, až goticky chrámové stavbě pokládá základní kameny autobiografického materiálu. Klenbou knihy, ze které autor shlíží na své já, je milostné, erotické napětí, o to drásavější, že je více podkladem ostýchavého vnitřního pnutí než radostným požitkem. Oblouky, na nichž klenba spočívá, tvoří postavy Lukrécie (ženy-oběti), Judity (milostné vražedkyně) a Holoferna (muže krutého a zároveň bezmocné oběti lstivé milostnice). V celém rozvrstvení knihy i v kompozici jednotlivých scén, v punktuaci kapitol a ve stále naléhavějších refrénech základních motivů se nezapře Leirisův smysl pro velké divadelní umění: jeho láska k opeře a smysl pro práci s mýty jsou logickým zdrojem celého pojetí. Po úvodním Věku dospělosti rozvedl Leiris autobiografickou látku ve svém stěžejním díle, několikasvazkové zpovědi nazvané Pravidlo hry. V ní mistrně cizeluje nejen sám námět (zkoumání sebe sama), ale i nástroj zkoumání (tedy jazyk). Prací na sobě samém a v neoddělitelném sepětí ducha a jazyka směřuje k jakémusi archetypálnímu vzorci vlastního individuálního jsoucna: ke ...klíči všeho, který by byl zároveň poetikou i způsobem života. Nemusíme mít sebestředné knihy v oblibě. Před Leirisovou egocentrickou snahou dobrat se sebe sama můžeme dávat přednost autobiografiím typu jak to bylo a co si o tom myslím, na které jsme v české literatuře častěji zvyklí. Přesto bychom měli tuto knihu vzít do ruky a těšit se z ní - také díky skvělému překladu Kateřiny Vinšové - jako z dokonale vybroušeného literárního skvostu. Vydání této prózy je totiž jednou z hlavních událostí letošního literárního léta: poprvé je do českého kontextu uveden autor, který už dlouho představuje v evropské literatuře pojem. Michel Leiris: Věk dospělosti. Vydal TORST, Praha 1994, za podpory francouzského ministerstva zahraničí a francouzského velvyslanectví v Praze. Přeložila Kateřina Vinšová, doslov Václav Jamek. 189 stran, náklad 2000 výtisků, cena 87 korun. 
sport Bukač versus Hlinka očima Romana Horáka Jan Tobiáš, Zlín Především dva velmi dobré výkony naší mladé hokejové reprezentace na Pragobanka Cupu' 94 ve Zlíně, proti Rusku (5: 3) a Slovensku (7: 0, výsledek zápasu se Švédy jsme v době uzávěrky této strany neznali), podnítily úvahy o zázračných metodách Luďka Bukače. Ten, jak známo, přišel k mužstvu letos v létě, kdy ve funkci nahradil Ivana Hlinku. Jedním z mála hráčů, který zažil éru charismatického kouče z Litvínova a dostal i Bukačovu důvěru, je útočník Roman Horák. Může tedy srovnávat. Hlavní rozdíl je v tom, že hráči z naší ligy teď mají velkou motivaci, neboť Bukač prohlásil, že právě z nich chce postavit základ týmu pro mistrovství světa. Za Hlinky byly karty rozdány předem. Na velké akce vždycky nakonec jeli hráči ze zahraničních soutěží. Věděli, že mají místo v reprezentaci pomalu jisté, takže je de facto nic nenutilo hrát v přípravných zápasech a na turnajích s maximálním nasazením, soudí Roman Horák. Oba dva prý měli u hráčů vždy velký respekt. Bukačovy zkušenosti z mezinárodního hokeje jsou však podle Horáka větší než Hlinkovy. Je to logické, už vzhledem k věku. Hlinka prakticky trénoval jen Litvínov a pak rovnou přišel k reprezentaci. Bukač toho má za sebou nesrovnatelně víc. To ale nic nemění na tom, že Hlinka byl jako trenér nároďáku úspěšný. Tři bronzové medaile z mistrovství světa a z olympijských her nejsou málo. Všechno se pokazilo až v loňské sezoně, kdy jsme na olympiádě v Lillehammeru a pak na šampionátu v Itálii dvakrát nešťastně vypadli ve čtvrtfinále s Kanadou. Vystupování obou trenérů v šatně před zápasem je prý podobné. Největší rozdíl vidí Horák v systému tréninků. Zatímco za Hlinky a Neveselého jsme po zápase trénovali naplno, teď jen bruslíme a hrajeme si s pukem. Jasně, trénovat se musí, ale jde asi o to, stanovit správné dávky. Dřív jsme byli vysloveně přetrénovaní. Třeba před olympiádou jsme ve Stockholmu vyhráli turnaj. Krásně se nám bruslilo. Pak jsme týden v Lillehammeru trénovali jako blázni. Přišel první zápas a my jsme nemohli. Ivan Hlinka byl podle Romana Horáka pořádný nervák. Z toho někdy pramenily na střídačce zmatky. V posledních minutách vždy věřil stejným hráčům, i když ho někteří opakovaně zklamali. Přesto šli v rozhodujících chvílích na led zase oni. Bukač možná dokáže lépe rozpoznat, komu se v zápase daří, a ti nejlepší pak ke konci zápasu hrají oslabení nebo přesilovku. Luděk Bukač je u reprezentace příliš krátce na to, aby se jeho porovnání s Ivanem Hlinkou mohlo považovat za absolutní. Hrajeme přáteláky, navíc doma a bez nervozity, která se dostaví až při mistrovství, uzavírá Roman Horák. Zatím se nám daří. Trenér se ale nejvíc projeví, až když to mužstvu nejde. 
person_interv Světová rekordmanka má klid Skokance Galině Čisťakovové se líbí v Bratislavě Milan Novotný Světový rekord ve skoku dalekém drží od roku 1988 výkonem 7.52 metru drobná Ruska Galina Čisťakovová. Svého času jí patřil i nejlepší ženský výkon v trojskoku. Dnes dvaatřicetiletá závodnice se objevila v sobotu při třetím kole atletické ligy v Edenu v barvách pražského USK, vyhrála dálku (6.26) a skončila druhá v trojskoku (13.67). o Jak jste se dostala do pražského družstva? S Alexandrem Beskrovným, trenérem a manželem v jedné osobě, který byl v roce 1978 juniorským mistrem Evropy v trojskoku, máme v Bratislavě byt a USK se se mnou dohodl na hostování do konce roku. o V čem spočívá vaše smlouva? Neberu žádné závratné peníze, jen bonusy za umístění. Dnes závodím spíše pro radost. Peníze pro mě zase tak příliš neznamenají. o Proč jste se rozhodla žít v Bratislavě? Protože je tam proti Moskvě méně lidí a panuje tam klid. U nás je složitá ekonomická situace, ceny závratně rostou a lidé jsou nespokojení a nervózní. o Jak dlouho chcete v Bratislavě žít? O tom jsem ještě nepřemýšlela, zatím se mi tam líbí, odstěhuju se zřejmě, až budu muset být více s Irinou. o Vaše současné výkony jsou dost vzdálené tomu, když jste závodila za SSSR a byla ve světové špičce... Měla jsem několik nepříjemných zranění kolena a po operaci si už nemohu dovolit takou zátěž jako dříve. Když více trénuji, ozve se bolest, a když jsem zkoušela odrážet se z druhé nohy, přesunou se problémy na ni. o Jaký je rozdíl mezi Galinou Čisťakovovou, když skočila světový rekord, a dnes? Proti dnešku, kdy si žiji a závodím v pohodě, jsem byla ve' sborné komandě' stále pod tlakem velkých závodů a úspěšných výsledků. Teď mám jiný život, vše mohu dělat pomalu a jsem v klidu. 
sport S cílem prorazit maltský beton Opava (šv, sn)- S jednoznačným cílem vyhrát v Opavě nad Maltou vstupuje dnes do kvalifikace ME fotbalový tým ČR do 21 let. Vítěz skupiny postoupí do bojů o evropský a má velmi pravděpodobnou účast na OH 1996 v Atlantě. Malťany jsem osobně hrát neviděl, ale podle mých informací mají vše postavené na obraně, zabetonují se před šestnáctkou a natahují čas. Musíme být hlavně trpěliví, říká trenér českého výběru Ivan Kopecký. Malťané to naznačili i při včerejším tréninku, kdy téměř všechen čas věnovali odkopávání míčů od branky. To jsem v životě neviděl, poznamenal Kopeckého asistent Kotrba. Utkání začíná v 17.00 hodin a řídí ho polský rozhodčí Preszmycki. Pravděpodobná sestava ČR: Černý- Galásek- Votava, Gabriel- Vávra (Skála, Kovář), Slončík, Jirousek, Čížek, Pavel Novotný- Onderka, Lokvenc. 
news Rok od smrti Filipa Venclíka Demonstrace proti fašismu, rasismu a nacionalismu v pražských ulicích Praha- Převážně anarchisté si na sobotní demonstraci v Praze připomněli první výročí smrti dvacetiletého Filipa Venclíka. Manifestace zaměřená proti fašismu, rasismu a nacionalismu se až na ojedinělé osobní potyčky s policií obešla bez incidentů. Podvečerního průvodu se podle odhadů novinářů zúčastnilo 200 až 300 lidí. Anarchisté prošli centrem města přes Karlův most a Pražský hrad až do Dejvic. U stanice metra Dejvická se sešlo 500 až 700 osob. Demonstranti se pak přesunuli metrem na Václavské náměstí, kde u sochy svatého Václava přečetli prohlášení, v němž kromě zabití F. Venclíka připomněli další nedávnou oběť nesnášenlivosti, sedmnáctiletého Zdeňka Čepelu zabitého v Tanvaldu příslušníkem hnutí skinheads. V prohlášení se mj. praví: Kromě bestií vraždících lidi na ulicích jsou zde však ještě jejich přátelé, kteří dnes klidně sedí v parlamentu, vydávají vlastní noviny a dělají vše pro to, aby jednoho dne převzali moc v této zemi. Máme tím na mysli legálně působící fašistickou stranu- Sdružení pro republiku- Republikánskou stranu Československa, uvedli anarchisté ve svém prohlášení. Anarchisté na závěr shromáždění vyzvali k vytvoření radikální organizace proti fašistům. 
review Za branami říše zemědělských divů Mezinárodní agrosalón Země živitelka navštívilo 380 tisíc lidí a 700 vystavovatelů ze 13 zemí Miloš Hrabě Prezentace techniky a zařízení pro zemědělce, dřevaře a zpracovatele na českobudějovické výstavě Země živitelka byla za současných tržních podmínek kromě jiného nevyhlášeným bojem o zákazníka. Význam, přednosti a atraktivnost jejich nabídek totiž vyplývaly ze zájmu zemědělců. V něm se však promítají i rozdílné potřeby družstevníků a soukromých farmářů. Za samozřejmost lze už považovat to, že většina vystavovatelů nabízela jak tuzemské, tak i zahraniční značky v nejrůznějším provedení, vybavení i v různých cenových relacích. Souvisí to se snahou o získání všech potencionálních zákazníků, jejichž investiční zájmy i možnosti jsou však značně rozdílné. Protože bez postřiků se zemědělství neobejde, chodí za námi hodně zájemců. Jsou mezi nimi i soukromníci, ale převažují transformovaná družstva. Náš obrat je letos o 110% vyšší. Prodávají se hlavně velké stroje, ale my připravujeme pro střední farmáře postřikovač TWIN v ekonomické variantě, který se kvalitou však vyrovná špičkovým postřikovačům, řekl zástupce firmy HARDI Jiří Helinger. Podle něj byl na počátku transformace zemědělství zájem spíše o menší zařízení, nyní je tomu naopak. Konkurenceschopnost v zemědělství souvisí s ekologií více než v jiných odvětvích. Například nabídka švýcarského přípravku Amalgerol má pomoci upravit půdní režim, to znamená půdní vláhu, hospodaření s organickým dusíkem apod. Dovážíme ho už čtvrtý rok, ale moc se neprodává. Pro zemědělce je to stále nová věc, jejíž cenu považují za vysokou. Přitom výdaj za něj se vrátí už první rok ve výnosech a v dalších letech dochází vlivem jeho působení ke zkvalitňování půdy. S ohledem na prodejnost je náš rabat tak malý, že dosud prodané množství nevydělalo na režii spojenou s jeho zavedením na trh, říká František Bürgen. V expozici STS Opava sdělil LN Jan Rezner, že o jejich obraceče sena, malé vlečné valníky apod. jevili zájem spíše soukromí zemědělci. Podle jejich slov to je drahé, ale cena odpovídá našim nákladům. Myslím, že peníze, které za tato zařízení dají, se jim vyplatí, řekl. Spokojenost zemědělců s přehlídkou techniky však souvisí s jejich ekonomickou situací. Pracovníci ze ZD Volanice na Jičínsku se o nabídce vyjádřili velmi pochvalně. Podle nich by se však měla zvýšit její dostupnost. Vzhledem k tomu, že téměř všichni dodavatelé nabízejí veškeré výhody moderního prodeje, stále ještě pro ně je poměrně nedostupná. Potřebovali bychom traktory, řezačky, ale musíme dělat ze starého nové. Za současné situace v zemědělství jsou ceny neúměrné a my si na to nevyděláme. Měly by se hlavně změnit poměry mezi výrobci a prodejci, které určují výsledné ceny zařízení. Za dosavadních podmínek na tom byli, jsou a budou prvovýrobci vždy biti, řekl Jiří Nožička. Stejně hovořil o výstavě i traktorista František Novák. V rozhovoru o jednom z vystavených kombajnů, jehož cenu odhadoval vysoko přes 10 milionů korun, řekl, že taková investice pro jejich družstvo nepřichází v úvahu. Skutečná cena však činila 4.5 milionů. A právě tato mýlka naznačuje jeden z důvodů výstavy Země živitelka. 
news Ukrajina chce odstranit propast mezi oficiálním a černým kurzem Ukrajina chce sjednotit rozdílné směnné kurzy své měny. Vyplývá to z dekretu nového ukrajinského prezidenta Leonida Kučmy, který nedávno zveřejnil spolu se zprávou o hospodářské reformě státu. Propast mezi oficiálním směnným kurzem ukrajinského karbovance a směnným kurzem na volném trhu se neustále prohlubuje. Ukrajina si při této reformě zvolila komplikovaný matematický postup, vycházející ze stavu ukrajinské platební bilance, růstu množství oběživa a míry inflace. Dekret neuvádí, kdy by mělo ke sjednocení směnného kurzu dojít. Financial Times označuje toto opatření za první lakmusový papírek nové ukrajinské vlády při snaze odstranit chaos v místním hospodářství. Dekret ovšem pokládá s ohledem na Mezinárodním měnovým fondem doporučovaný jediný volně plovoucí kurz ukrajinské měny, za nedostatečný. Nespecifikuje totiž, kdy budou rozdílné směnné kurzy karbovance sjednoceny, neobsahuje ani záruku, že se tak skutečně stane. Kučmovi ekonomičtí poradci uvedli na tiskové konferenci, že dekret je kompromisem se zastánci pevného směnného kurzu. Věří, že kurz karbovance bude do konce roku volně plovoucí. Postupné kroky umožní podle jejich názoru vyhnout se okamžitému inflačnímu šoku. Vláda bude mít díky nim čas k získání dostatečného množství devizových rezerv, nutných k podpoře volně plovoucího kurzu ukrajinské měny. Kučmův ekonomický tým chce zrušit svůj matematický přístup ke směnnému kurzu ve prospěch tržních sil, až bude k dispozici stabilizační fond, vycházející ze zdrojů MMF. Podle Financial Timesu nemusí Kučma, který má dosud v počátcích své vlády čas na přípravu reformních kroků, zcela uspokojit misi MMF. Ta nyní v Kyjevě připravuje reformní program, s nímž je spojeno uvolnění počáteční půjčky ve výši 700 mil. dolarů. Půjčka bude prvním krokem při realizaci čtyřmiliardového úvěru, který Ukrajině slíbili představitelé sedmi nejvyspělejších států (G7) na schůzce na nejvyšší úrovni, která se konala letos v červenci v Neapoli. Liberalizaci ukrajinské měny považují západní experti za velmi důležitou, protože měnové restrikce největší měrou příspívají k tržním disproporcím v tamní ekonomice a rozsáhlému odlivu kapitálu. Karbovanec, který nahradil v roce 1992 ruský rubl, je nestabilní měnou. V minulém týdnu bylo možné získat na černém trhu za dolar přibližně 46800 karbovanců, podle oficiálního směnného kurzu, používaného privilegovanými dovozci a méně šťastnými vývozci, činil ovšem tento poměr 20500 karbovanců za dolar. Protože ukrajinská měna každý den ztrácí svoji hodnotu, označil jeden ze západních expertů sjednocení směnných kurzů za cosi jako psa, který požírá svůj vlastní ocas. Zejména v dnešní době, kdy se budou Ukrajinci držet volně směnitelných měn, pokud oficiální směnný kurz nadále poroste. Dlouho očekávaným krokem reformy je snížení podílu příjmů ve volně směnitelných měnách, který musí firmy povinně směnit za nižší oficiální kurz, a to z 50 na 30%. To vede ke kapitálovým únikům, jejichž výše je odhadována na 1 mld. dolarů měsíčně a rozvoji šedé ekonomiky. (ma) 
news Nenapravitelní taxikáři Praha- Taxikáři předražují jízdné o stovky procent. Zjistili to zaměstnanci živnostenského odboru hlavního města při další kontrolní akci zaměřené na účtování cen jízdného. Kontrolovány byly čtyři vozy a ve všech případech taxikáři několikanásobně zvýšili částku. Jeden předražil jízdné dokonce o pět set procent. 
news Policejní ředitel by se měl omluvit Ústí nad Labem- Veřejnou omluvu požadují od severočeského policejního ředitele Jiřího Vorálka účastníci pietního aktu usmíření, který se konal 30. července na Národním hřbitově v Terezíně. Akt tehdy narušili příznivci SPR- RSČ a policie nezakročila. Vorálek by se podle požadavku účastníků aktu měl omluvit nejen jim samotným, ale i těm občanům, kteří museli tomuto pošlapání dobrého jména naší republiky přihlížet u televizních obrazovek, dále pozůstalým všech obětí, a v neposlední řadě i Německu, jehož čest byla šovinistickými slovními výpady za přihlížení policie zneuctěna. Nebude- li tak chtít policejní řiditel Vorálek učinit, žádají autoři stížnosti jeho odstoupení z funkce. 
news Přešovice bojkotují volby Přešovice- V Přešovicích na Třebíčsku nejmenovali ve stanoveném termínu 4. září zapisovatele místních voleb. Místní zastupitelstvo se k tomuto kroku rozhodlo už 16. srpna a rozhodnutí nezměnilo ani po jednání s přednostou Okresního úřadu v Třebíči Karlem Müllerem. Sdělil to včera starosta obce Miloš Popelka (ODS). Tento týden by měl přešovického starostu přijmout předseda sněmovny Milan Uhde. Důvodem, proč se v Přešovicích rozhodli bojkotovat komunální volby, je kritická situace s rozvodem vody: polovina místních obyvatel má k dispozici pouze vodu užitkovou a ostatní chodí pro vodu k obecní pumpě. Starosta řekl, že zastupitelstvo již vyčerpalo všechny možnosti, jak kritickou situaci s pitnou vodou řešit. Sedmičlenné zastupitelstvo má kromě předsedy po dvou zástupcích z ODS, KSČM a KDU- ČSL. Rozhodnutí neuspořádat volby bylo jednomyslné a také všichni obyvatelé s jednáním svých zástupců souhlasí, řekl starosta. 
news ODA: v severních Čechách 700 kandidátů Z politické scény Ústí nad Labem- Prozatím 700 kandidátů pro komunální volby má připraveno ODA v 35 městech a obcích severočeského kraje. Řekl to předseda severočeského oblastního výboru strany Milan Křivohlavý. Dvě třetiny z nich jsou členy ODA, zbývající jsou bez stranické příslušnosti. Je mezi nimi i 19 bývalých členů KSČ. Podle Křivohlavého však nikdo z nich nezastával žádné významnější funkce. Všechny osoby, které se na kandidátkách ODA v severních Čechách objeví, budou povinně lustrovány. Do koalice vstoupí ODA v Ústí nad Labem s KDS, KDU- ČSL a KAN, přičemž ODA bude mít většinové zastoupení. 
news Rusko hrozí stažením jednotek z Bosny Moskva/ New York- Ruský ministr zahraničí Andrej Kozyrev pohrozil, že jeho země stáhne svůj kontingent z Ochranných sil OSN v Bosně, pokud bude zrušeno embargo na dovoz zbraní muslimské vládě. Své varování řekl v rozhovoru, který byl natočen po jeho návratu z cesty do Bělehradu a Záhřebu, která se uskutečnila začátkem minulého týdne, ale vysílán byl až teď. Rusko udržuje v bývalé Jugoslávii mírové jednotky v počtu 1500 mužů. Stažení Rusů by znamenalo, že Moskva ustupuje od společného úsilí mocností o urovnání situace a s největší pravděpodobností začne (ještě silněji než doposud) podporovat Srby. Moskva neoficiálně upozornila Washington, že nesouhlasí se zrušením zbrojního embarga vůči bosenským Muslimům, a naopak dala jasně najevo, že důvěřuje Srbům, kteří přislíbili zastavení zbrojních dodávek svým srbským spojencům v Bosně. Jak včera napsal list New York Times s odvoláním na oficiální zdroje z americké vlády, nový postoj Ruska odráží vážný rozpor mezi Ruskem a USA v otázce, jaké další kroky podniknout v rámci kontaktní skupiny, aby bylo dosaženo urovnání konfliktu. Srbský prezident Slobodan Milošević a spolupředsedové ženevské mírové konference o bývalé Jugoslávii David Owen a Thorvald Stoltenberg označili včera v Bělehradě případné zrušení sankcí proti Jugoslávské svazové republice (JSR) za nejlepší přínos mezinárodního společenství pro mír v Bosně a Hercegovině. 
news Na Haiti tajné iniciativy USA Washington- USA podnikají na Haiti tajné iniciativy, které by mohly učinit připravovanou invazi na tomto karibském ostrově zbytečnou. Řekl to včera poslanec amerického Kongresu a předseda zahraničního výboru Sněmovny reprezentantů Lee Hamilton. Podle poslance jsou USA již blízko vojenské intervenci na Haiti, přesto však může dojít k zásadní diplomatické iniciativě nebo dokonce k jisté formě vyhovění požadavkům (OSN) jako důsledku tajných aktivit, řekl Hamilton a dodal, že již byly zaznamenány příznaky rozporů v haitském vedení. Ministr obrany USA William Perry zrušil svou návštěvu v Rusku, plánovanou na příští týden. Pentagon změnu plánu odůvodnil sdělením, že Perry musí řešit otázky spojené s vývojem na Haiti a Kubě. Nejpravděpodobnějším termínem americké invaze na Haiti bude počátek října a vývoj k ní směřuje stále zřetelněji. To je podle deníku The New York Times sílící názor vedoucích činitelů ministerstev zahraničí a obrany. 
collection Co jste možná nečetli Máme zbraně, které jsme v této válce ještě nepoužili, disponujeme vojenskou technikou, kterou Západ ještě vůbec nezná- například raketami, které nemohou být zachyceny infračervenými paprsky. Radovan Karadžić v rozhovoru pro hamburský týdeník Der Spiegel* Muslimům povolí Srbové u Tuzly jakousi autonomii, Chorvati zase u Zenice. To je všechno. Radovan Karadžić tamtéž* Není pravda, že Francie ustupuje od těsné spolupráce s africkými zeměmi, jak někteří tvrdí. Žádná francouzská vláda nepomáhala Africe tolik jako ta nynější. Francouzský premiér Edouard Balladur pro deník Le Figaro.* Nikdo z nás si nemůže být jist, kam dospěje vývoj Ruska. Někteří očekávají, že se stane velkým, ale mírumilovným členem systému mezinárodní bezpečnosti, podle jiných to bude expanzionistický stát usilující o nadvládu nad svými sousedy. Atlantická aliance- a Spojené státy jako její vůdce- by měla být politicky a vojensky připravena na odpor vůči expanzionistickému Rusku a na jeho odstrašování, pokud by vývoj dospěl k této nutnosti, zatímco by se měla vyhýbat akcím, které by zvyšovaly pravděpodobnost takového vývoje. Harold Brown, bývalý ministr obrany Spojených států, v komentáři pro deník International Herald Tribune* Demokracie triumfovala, komunistické režimy zanikly, a tak nemá jiného nepřítele než sebe samu. Od té doby, co komunismus nevytváří protiváhu či antitezi umožňující našemu režimu definovat se jako menší zlo, jako polopravda vůči naprosté lži, a tím získávat na síle, stává se vnímavějším vůči vlastním nedostatkům, v nichž někteří zjišťují známky úpadku. Jean- Claude Casanova, komentátor francouzského týdeníku L` Express 
description Město nad Vrchlicí vyvolalo svého básníka Petr Matoušek, Kutná Hora První ročník včera uzavřeného třídenního festivalu Ortenova Kutná Hora nejen uctil básníkovo pětasedmdesáté výročí narození, ale založil ve starobylém horním městě nad Vrchlicí užitečnou tradici. Kutné Hoře se totiž vinou relativní blízkosti hlavnímu městu významnější kulturní podniky zpravidla vyhýbají. Možná i rodné město jednou vyvolá svého básníka jménem, prohlásil po válce František Halas na adresu nadaného mladíka, jehož dílo vyzrálo v čekání daném napospas, v době, kdy Čechy za oknem smutných duší spravovaly protektorátní loutky. Jiří Orten, vlastním jménem Ohrenstein, se narodil 30. srpna 1919 v domě čp. 315 v Kollárově ulici poblíž hlavního kutnohorského náměstí. Od soboty nese tento novogotický dům pamětní desku, kterou slavnostně odhalil Ortenův starší bratr, divadelník Ota Ornest. Básník a esejista Rudolf Matys v krátkém projevu připomněl nutnost širšího chápání Ortenova talentu- mimo rámec vzpoury proti totalitnímu režimu. Tato myšlenka ostatně zazněla už na pátečním literárním salonu Lyry Pragensis, kde kromě Matyse diskutovali básnířka Jana Štroblová, literární historikové Marie Rút Křížková a Josef Štochl a divadelní historička Marie Valtrová. Ta pracuje na rozsáhlejší edici Ortenových dramat. Mladému Jiřímu Ortenovi vyšla první kniha až po tragickém 15. březnu 1939. Vzhledem k norimberským rasovým zákonům musel autor tajit své pravé jméno. Odvážný nakladatel Václav Petr a překladatel Zdeněk Urbánek mu pod pseudonymy Karel Jílek a Jiří Jakub postupně vydali tři sbírky. Čítanka jaro, Cesta mrazu, Jeremiášův pláč i melantrišská Ohnice patří ke klenotům okupační éry. Skrývaný autor se však přesto stal terčem štvavé honby proříšského tisku. Spravedlivou ruku Árijského boje a spol. však předešel zlý osud: 1. září 1941 Orten umírá na následky zranění, jež mu způsobil střet s vojenskou sanitkou na pražském Rašínově nábřeží. Ortenovo jméno i tvorba se tradičně spojuje s mládím. Po básníkovi, jemuž nebylo dáno zestárnout, je pojmenována naše nejvýznamnější literární cena určená nastupujícím autorům. Také kutnohorský festival umožňuje prezentovat tvorbu začínajících básníků a básnířek. Odborná porota soutěže mladých autorů, jejichž účast byla limitována dvaadvacátým rokem- tedy věkem Ortenova tragického skonu-, posoudila celkem sto deset zaslaných prací. První cena nebyla udělena. Druhé místo porota přiřkla Pavle Březinové, Zuzaně Ježkové a Michalu Novákovi. Nejúspěšnější práce shrnuje sborník Názvuky a ve Vlašském dvoře zazněly rovněž v podání letošních vítězů Poděbradských dnů poezie. Z doprovodných akcí festivalu (uspořádal ho Klub rodáků a přátel Kutné Hory, Nadace Lyry Pragensis a Společnost přátel kultury slova) asi nejvíce zaujal recitál duchovní hudby pěvkyně newyorské Metropolitní opery Evy Randové, jíž v chrámu sv. Barbory aplaudovala tisícovka nadšených posluchačů. Při příležitosti provedení Devíti zastavení podle lyrického Ortenova průvodce Mé město, jenž byl vydán jako festivalový bibliofilský tisk, proběhlo též otevření nového knihkupectví a antikvářského miniveletrhu. Ve Vlašském dvoře vystavil své malby Jaroslav Šerých, ilustrátor Ortenových Elegií. Jiří Orten nesměl jako Žid opouštět Prahu. Jak nyní podotkla Marie Rút Křížková, editorka jeho Sebraných spisů v Českém spisovateli (Červenou knihu bohužel nestihlo nakladatelství k termínu konání festivalu připravit), nyní byl Kutné Hoře vrácen. Festival ovšem proběhl bez většího zájmu mladé generace. Tu upoutaly spíše cyklotrialové závody než Ortenovo vrstevnické vyznání: Dotkni se, chceš- li/ Ucítíš, jak trvá/ Všeliká hrůza a všeliké štěstí. 
news Palestinská policie proti extremistům Jeruzalém- Extremistická Organizace islámské svaté války za osvobození Palestiny se přihlásila k odpovědnosti za nedělní vraždu izraelského vojáka. Podle ní byla celá akce součástí svaté války za osvobození Palestiny. V letáku, který byl včera distribuován v pásmu Gazy a na západním břehu Jordánu, se uvádí, že tato operace ukazuje na realitu svatého, věčného boje a na podporu krveprolití a utrpení, dokud nebude Palestina osvobozena od nepřítele. Podle představitele extremistické organizace se útočník, který z jedoucího automobilu poblíž Rafáhu v jižní části pásma zastřelil vojáka a dva další zranil, vrátil po útoku bezpečně na základnu v pásmu Gazy. Mluvčí šéfa OOP Jásira Arafata, který žije v Gaze, však v rozhovoru pro izraelský rozhlas uvedl, že palestinská policie v samosprávném pásmu Gazy útočníka zatkla. 
news Konference o populaci zahájena Káhira- Za přísných bezpečnostních opatření včera začala v Káhiře mezinárodní Konference OSN o populaci a rozvoji, která potrvá do 13. září. Konference se účastní na 3500 členů vládních delegací. Delegaci ČR vede ministr pověřený řízením Úřadu vlády Igor Němec. Souběžně s konferencí jednají zástupci nevládních organizací, kterých se do Káhiry sjelo na 5000. Průběh debat sleduje na 3800 novinářů. Konferenci zahájila její generální tajemnice Náfis Sádiková a poté pronesl zahajovací projev její předseda, egyptský prezident Husní Mubarak, který připomněl, že účastníci jsou lidé z různých zemí a kultur, které je nutno respektovat. Generální tajemník OSN Butrus Butrus- Ghálí označil fórum za kritický bod pro veškerou populační problematiku a podaří- li se konferenci schválit připravený program, učiní velký krok kupředu. Americký viceprezident Albert Gore ve svém projevu slíbil, že USA nebudou na konferenci usilovat o to, aby se z interrupce stala metoda kontroly porodnosti. Pákistánská premiérka Bénazír Bhuttová vyzvala delegáty, aby nepřijímali opatření, která mohou vyvolat kontroverzní nálady. Svět potřebuje konsenzus, nepotřebuje srážku kultur, dodala. Potlesk sklidil projev norské premiérky Gro Harlemové Brundtlandové, v němž se soustředila na problémy rovnoprávnosti žen ve světě jako prostředku ke snížení růstu populace. Více na straně 6 
news ČSSD má návrh územněsprávního zákona Liberec- ČSSD má připraven vlastní návrh zákona o vytvoření vyšších územněsprávních celků a jejich samostatné působnosti. Včera to oznámil poslanec parlamentu za tuto stranu Karel Hrdý. Vládní návrh zákona, který předpokládá 17 vyšších celků, označil za neprůchodný. Podle Hrdého bude ČSSD hledat konsenzus v mezích daných názory LB (osm celků) a ODA (třináct celků). ČSSD má na rozdíl od vlády za to, že zákon o zřízení vyšších územněsprávních celků by se měl projednávat současně se zákonem o jejich kompetencích. Hrdý uvedl, že ČSSD je ochotna projednat zákon kdykoliv ještě ve funkčním období tohoto parlamentu. Část ODS dělá vše pro to, aby byl parlamentu předložen takový návrh, který nemůže projít, a mohla to pak vše svést na parlament, dodal. 
caption Na dovezené zboží prodávané na nejrůznějších tržištích se vztahují stejné atestační povinnosti jako na zboží prodávané v obchodech. Zákazník tu ke své škodě málokdy přemýšlí o původu a vlastnostech nabízeného tovaru. Foto Karel Cudlín 
news Mladík, který vraždil ze msty, před soudem Soudní síň Plzeň (vet)- Pro trestné činy vraždy, porušování dopravní svobody, krádeže a neoprávněného užívání cizí věci stanul včera před Krajským soudem v Plzni devatenáctiletý Jindřich S. z Holýšova na Domažlicku. Byl obviněn z toho, že vnikl do bytu šestačtyřicetiletého Bořka H. z Domažlic. Odnesl si video s kazetami za 23000 korun. Na místo činu se však vrátil ještě jednou. Bořka H. tentokrát udeřil dvakrát sekyrou. Zraněním, která mu způsobil na hlavě a páteři, napadený za několik dnů podlehl. Obžalovaný si pak z bytu vzal ještě klíčky od jeho citroenu a odjel. Podle výpovědi obžalovaného do bytu násilím nevnikl. Přišel si údajně jen vyzvednout svůj televizor, který si u Bořka H. dříve uschoval. Ten už ho však neměl. Na rozdíl od přípravného řízení Jindřich S. před soudem poprvé uvedl skutečnost, že ho majitel bytu osahával, svlékal a pohlavně zneužil. Proto na něj zaútočil sekyrou. Dříve se o tom nezmínil prý ze studu. Státní zástupkyně požaduje trest odnětí svobody v rozmezí od 12 do 15 let, nikoliv však výjimečný. Dnes pokračuje hlavní líčení výslechem svědků. 
news Teď už jde opravdu do tuhého Do voleb do Spolkového sněmu zbývá už jen šest týdnů Stálý dopisovatel LN v SRN Bedřich Utitz Šest neděl ještě dělí německé voliče od voleb do Spolkového sněmu (16. října). Volební boj vstoupil do horké fáze. Kancléř Kohl přednesl na volebním shromáždění program své unie (CDU/ CSU) a kandidát sociálních demokratů na funkci kancléře Rudolf Scharping představil, poté co volební program jeho strany byl již proklamován, veřejnosti nyní svou stínovou vládu. Scharpingovi se podařilo shromáždit ve svém mužstvu (a ženstvu, téměř polovina designovaných členů vlády jsou ženy) nejvýraznější postavy své strany, a to i dosavadní rivaly a stoupence různých směrů. Křesťanská demokracie se orientuje prakticky výhradně na osobu Helmuta Kohla. Hlavní volební plakát ukazuje hlavu Helmuta Kohla, vyčnívající z nadšeného davu. Bez textu, argumentem je sama Kohlova osobnost. Scharping a jeho lidé poznali, že trumfovat proti Kohlovi pouhým portrétem Scharpingovým, byť na rozdíl od kancléře s vousem, by nebodovali. Proto sázejí na mužstvo, představující galerii kompetentních osobností. Zejména vedoucí trojka- kandidát Scharping, dolnosaský ministerský předseda Gerhard Schröder a jeho sárský kolega Oskar Lafontaine, tři úspěšní ministerští předsedové spolkových zemí- by měla imponovat voličům. Stínová vláda stojí však trojnásobně ve stínu. Za prvé, což je logické, ve stínu vlády, která je u moci. Za druhé ve stínu budoucnosti, protože je jasné, že SPD nemůže získat sama absolutní většinu a bude muset vládnout v koalici, ať již jakékoli. A v té samozřejmě i partner bude vyžadovat to i ono ministerstvo, včetně některého klíčového. Třetí stín je však snad nejtemnější: je to stín průzkumu veřejného mínění. Zatímco před půl rokem Scharping jako uchazeč o kancléřství vedl vysoko nad Kohlem a SPD měla víc přívrženců než CDU, je situace dnes přesně opačná. To samozřejmě není ještě rozhodující pro skutečný výsledek voleb, je to však trend, který se šest neděl před volbami jen velmi obtížně zlomí. Kohlovi pomáhají světlejší vyhlídky do budoucnosti, jaké slibuje většina hospodářských předpovědí. Na hlavní problém- katastrofální nezaměstnanost- by to ovšem nemělo valný vliv. Sám kancléř ve svém programovém prohlášení řekl, že musíme být připraveni závody lépe vybavovat. Kdo nestačí zvýšeným nárokům, tomu musíme nalézt jiné pole působnosti. V tom je ovšem zakopaný pes. Je notoricky známo, že drtivá většina nezaměstnaných jsou lidé málo kvalifikovaní nebo nekvalifikovaní. A pro ně, v technicky stále dokonaleji vybaveném hospodářství, nelze najít uplatnění. Říká- li pak kancléř na adresu nezaměstnaných, my vás potřebujeme, v naší společnosti je hodně co dělat, je to vzhledem k všední realitě málo přesvědčivé. I když volební program sociálních demokratů se zdá sociálně vyváženější, přesvědčivý recept na odstranění nezaměstnanosti rovněž nemají. Neuspokojivý daňový systém, potřeba rozvoje hospodářství a zároveň ohledy na ekologii, boj proti radikalismu a zločinnosti, bytová nouze a problémy rodin s dětmi, to jsou témata, která SPD pokládá za přitažlivá pro adresáty své politiky. Stálým železem v ohni pro vládní koalici je ono varování před lidovou frontou, před menšinovou vládní koalicí, vedenou sociálními demokraty a závislou na hlasech PDS, jejíž šance stát se parlamentní frakcí (odpovídající parlamentnímu klubu) spíše stoupají. Předseda SPD Scharping sice neustále opakuje, že podobná sestava jako v Sasku- Anhaltsku (rudozelená menšinová vláda, závislá na hlasech PDS) v Bonnu nepřichází v úvahu, ale řečníci vládní koalice, v čele s Helmutem Kohlem, však toto ujištění stejně tak tvrdošíjně zpochybňují. Motivem je jednoduchá matematika: ve východních zemích strašák PDS nepůsobí tolik jako v západních. Jedno procento v západní části Německa však váží tolik, co čtyři procenta v bývalé NDR. Svobodní demokraté (FDP) v současné době hrají relativně podřadnou roli. Výrazný program nemají, jsou vnitřně rozhádaní, předseda Klaus Kinkel je středem kritiky, zejména mladých členů. Strana se netají tím, že je závislá na druhých hlasech přívrženců CDU/ CSU, kteří vědí, že bez FDP jejich strana nemůže zůstat u moci- leda ve velké koalici, a ta je dalším strašákem této volební kampaně. Bude- li však nakonec ve Spolkovém sněmu opravdu pět parlamentních klubů- CDU/ CSU, FDP, SPD, zelení a PDS- vyvstane možnost tzv. semaforové- rudo- žluto- zelené- koalice (SPD, FDP plus zelení) vedené sociálními demokraty a s CDU/ CSU a PDS v opozici. Nikdo se dnes k takové možnosti veřejně nehlásí. V tajných myšlenkách však existuje jak v řadách SPD, tak FDP- jako menší zlo vzhledem k druhé alternativě velké koalice. Šest neděl ještě zbývá do voleb a nedělní průzkumy nejsou spolehlivými proroky jejich konečného výsledku. Mohou to být ještě napínavé volby. Jednoznačně pozitivním ukazatelem je, že krajní pravice ve všech průzkumech hraje jen zanedbatelnou roli. Bude- li Kohlova vláda vystřídána, je samozřejmě pro Spolkovou republiku významná otázka. Ale pro zahraničí je nejpodstatnější, že ať už volby dopadnou jakkoli, Německo zůstane vypočitatelným partnerem v Evropě- západní i východní. 
caption Pan Kaščák má od Boha zlaté ruce. Narodil se v Čechách, ale souhrou náhod má slovenské občanství Foto 
invitation Příběhy, které spojí Východ a Západ Baletní projekt Čecha, Angličanky a Australana bude mít premiéru zítra Karola Štěpánová Příběhy k neodvyprávění (Intractable Stories) je název baletní inscenace, kterou s osmi českými tanečníky připravili Čech Petr Tyc, Angličanka Sarah Warsopová a Australan Paul Old. Sešli se v souboru současného tance Rambert Dance Company v Londýně a svůj společný projekt by po Praze, kde má premiéru zítra v Divadle Komedie, chtěli představit i v Británii. Inscenace se skládá ze tří částí, první, nazvanou Paradiso, nastudovala Sarah Warsopová s hudebním doprovodem Joaoa a Astruda Gilbertových, slavných interpretů brazilské bossa- novy, a jazzové zpěvačky Dinah Washingtonové. Druhá část večera má název Remembered Affinities (Nezapomenutá spřízněnost) a na hudbu Philipa Glasse (Houslový koncert v podání Vídeňské filharmonie) ji vytvořil Paul Old. Třetí část tvoří třívětá choreografie Petra Tyce nazvaná Tvrdej život. Autory její hudby, kterou nahrál soubor Agon, jsou Petr Kofroň a Miroslav Šimáček. Součástí Tycovy kompozice se stal také film, natočený posluchači FAMU Markem Najbrtem, Markem Tichým a Pavlem Hrdličkou. Podle Petra Tyce, který je iniciátorem a uměleckým vedoucím celého projektu, bylo jeho cílem spojit současné trendy západního tance, v nichž se prosazuje posedlost pohybem pro pohyb samotný s emocionálním vyprávěním příběhu a středoevropským smyslem pro divadelnost. Přítomnost moderní hudby a filmu by pak měla do divadla přivést i diváky, kteří třeba běžně na moderní tanec nechodí, ale zajímají se o současné výtvarné umění, hudbu či filmy. Zkoušelo se měsíc během divadelních prázdnin, kdy kromě vlastní přípravy inscenace probíhaly také tréninky vedené Elizabeth Oldovou. Tyto tréninky považuje Tyc za stejně důležité jako představení samo, protože byly zaměřeny na jinou techniku, než na jakou jsou naši tanečníci zvyklí. Realizaci inscenace umožnil grant ministerstva kultury, podpora Britské rady, Tanečního centra Univerzity Karlovy, baletu Národního divadla a dalších institucí a firem. Do 3. října se Příběhy k neodvyprávění budou hrát v Komedii, o jejich dalším uvádění se jedná. 
review Rakušané nezklamali Recenze HUDBA: Několik ministrů, řada velvyslanců a kulturních radů, vzorek prelátů a šlechty a v neposlední řadě i paní Havlová byli ozdobou slavnostního zakončení festivalu Pocta katedrále. Úspěšnou tečku skvěle připraveného festivalu udělal svým vystoupením Niederösterreichisches Tonkünstlerorchester, jenž působí ve Vídni a v Dolním Rakousku, a dirigent Alfred Eschwé. Úvodní číslo koncertu, předehru k opeře Don Giovanni W. A. Mozarta, zahráli Rakušané velmi dobře, hra měla patřičný švih, barevnost a plasticitu. Následující Dvořákův Houslový koncert a moll byl nejenom další poctou Praze, ale i uměleckou výzvou. Hrát zde tak důvěrně známé dílo je pro každého cizince nelehký úkol. Mladá rakouská houslistka Karin Adamová ukázala Dvořáka v trochu jiném světle, než jsme zvyklí- méně kontrastu a více zadumanosti. Navíc překvapily některé dost nezvyklé akcenty a artikulační posuny. Celkově však houslistka potvrdila své dobré renomé a perspektivnost svého talentu. Orchestr jí byl sice spolehlivým partnerem, avšak z nepochopení některých základních atributů díla. Velkolepým zakončením festivalu se však stalo provedení 7. symfonie A dur Ludwiga van Beethovena. Orchestr v ní podal velmi dobrý výkon, zcela zaujatý a zasvěcený, s patřičným tahem a strhujícím výrazem. Přestože častými forte přehlcený Španělský sál Pražského hradu nezakryl občasné intonační a technické výpadky některých nástrojových skupin (zvláště dechových), byl závěrečný dojem z vystoupení rakouských hostů více než dobrý. Luboš Stehlík Pocta katedrále- Niederösterreichisches Tonkünstlerorchester, Alfred Eschwé- dirigent, Karin Adamová- housle. Španělský sál Pražského hradu, 4. září. 
sport Klasici do Tampere Praha- Pět českých reprezentantů v zápase řeckořímském se zúčastní MS, které se uskuteční od 8. do 11. září v Tampere. V nominaci jsou do 74 kg Zeman, do 82 kg Frinta, do 90 kg Švec, do 62 kg Mazouch a do 130 kg Gruber. 
sport Chebští odjeli s prázdnou Komanický měl zpoždění, počkal jen Jarabinský Praha (ber)- O další budoucnosti fotbalu v Chebu měla rozhodnout včerejší schůzka v pražském sídle majitele klubu Alexandra Komanického. Ze západu Čech sem dorazila reprezentativní delegace- starosta Chebu František Linda, předseda Unionu Petr Němec a ředitel Jiří Kuma. Velmi důležité jednání se však neuskutečnilo. Pan Komanický na schůzku přijel se čtyřicetiminutovým zpožděním a delegace z Chebu mezitím odcestovala. Nyní se snaží domluvit si s chebským starostou nové setkání na středu, ale vyjádřil se v tom smyslu, že jej velmi mrzí, že zaměstnanci Unionu nevydrželi čtyřicet minut čekat, sdělil nám spolupracovník A. Komanického V. Zápotocký. Chebskou skupinu jsme zastihli až večer po návratu z Prahy. Schůzka byla domluvena na patnáctou hodinu, ale pan Komanický nepřišel a ani nikdo z jeho blízkých spolupracovníků nevěděl, kde je. Ve třičtvrtě na čtyři jsme se rozhodli jet domů, řekl nám ředitel Kuma a chebský starosta Linda dodal: Objevily se informace, že radnice neodsouhlasila návrhy ing. Komanického, jak řešit problém výstavby stadionu, ale ono nebylo co odsouhlasit. Návrhy byly nekonkrétní. Do Prahy jsem měl připraveny vstřícné kroky. František Linda se sice pozastavil nad tím, že člověk, který neustále zabezpečován muži s vysílačkami, není schopen včas oznámit důvod zpoždění, ale zároveň dodal, že je připraven kdykoliv přicestovat na nová jednání. V Praze tedy jednal alespoň majitel klubu s trenérem Jarabinským, který čekat vydržel. Nechceme malovat čerta na zeď, ale možná právě včerejší postoje předznamenaly rozložení sil v možném chebském rozkolu. 
description Pink Floyd za zdmi Strahova Klíčové momenty cesty jedné z nejvěhlasnějších rockových skupin světa Frank Sinatra právě slavil obrovský úspěch s hitem Strangers in the Night a Rolling Stones se potřetí dostali na první příčku v americké hitparádě s písní Paint in Black. Právě tehdy uviděl poprvé Peter Jenner v londýnském klubu Marquee hrát Syda Barretta, Rogera Waterse, Nicka Masona a Richarda Wrighta. Tento večer zcela změnil jejich život. 1964- 1969: Vedle Sgt. Peppera konec roku 1964: Bubeník Nick Mason (1945), varhaník Rick Wright (1945) a baskytarista Roger Waters (1945) založili skupinu Sigma Six. Vedle nich v postupně přejmenovávaném souboru (The Meggadeaths, Architectural Abbas, The Abbas, Tea Set a T- Set) působili ještě Cliff Medcalf (baskytara), Keith Noble a Julietta Galeová (zpěv). červen 1965: Waters přivedl do skupiny svého spolužáka ze střední školy Syda Barretta. Ten vymyslel pro kapelu nové jméno The Pink Floyd Sound a stal se vůdčí osobností. 13. března 1966: Pink Floyd vystupují poprvé v londýnském klubu Marquee v pořadu Spontaneous Underground, v němž se scházeli mladí umělci a literáti. 27. února 1967: Pink Floyd nahrávali ve studiu skladby Arnold Layne a Candy and a Current Bun. Singl nakonec vyšel u EMI. 17.- 19 . dubna 1967: Pink Floyd nahráli skladby pro první LP ve studiu Abbey Road. V sousedním studiu připravovali The Beatles svého Sgt. Peppera. 2. června 1967: Pink Floyd vystoupili v klubu UFO. Barrett se kvůli problémům s drogami na pódiu neobjevil. 5. srpna 1967: Vyšlo první album Pink Floyd The Piper at the Gates of Dawn. 22. prosince 1967: Vánoční koncert v londýnské Olympii znamenal poslední velké vystoupení se Sydem Barrettem. 27. ledna 1968: Syd Barrett už nebyl schopen se skupinou spolupracovat. Waters proto přivedl nového kytaristu Davida Gilmoura (1946). 2. března 1968: Syd Barrett opustil definitivně skupinu. 29. června 1968: Vyšlo druhé album Pink Floyd A Saucerful of Secrets. Novou vůdčí osobností se stal Roger Waters. Následovalo turné po USA. 14. dubna 1969: Pink Floyd zahájili v Londýně britské turné pod názvem The Man. Části z tohoto experimentu se později objevily na Atom Heart Mother. 28. července 1969: Pink Floyd vydali soundtrack k filmu Barbeta Schroedera More. Je to první film, na kterém se Pink Floyd hudebně podíleli. BBC pak použila jejich hudbu k pořadu NASA- přistání na měsíci. Později skupina spolupracovala ještě na filmech Rollo, 2001- Vesmírná Odyssea, Zabriskie Point a La Vallée. 25. října 1969: Vyšlo dvojalbum Ummagumma. Deska se stala senzací. Kdyby žil Wagner, spolupracoval by s Pink Floyd, napsal Melody Maker. 5.- 21 . prosince 1969: Skupina nahrála hudbu ke kultovnímu filmu Michelangela Antonioniho Zabriskie Point. 1970- 1979: Od Atom Heart Mother po Zeď 8. ledna 1970: Vyšlo sólové album Syda Barretta The Madcap Laughs. Gilmour a Wright se zúčastnili natáčení a desku částečně produkovali. 6. června 1970: Pink Floyd vystoupili v londýnské Olympii se Sydem Barrettem, který zahrál tři skladby ze své desky. 10. října 1970: Na album Atom Heart Mother byla kritika přísná, nicméně deska se umístila na vrcholu hitparád. 17. ledna 1971: Začalo světové turné po Británii, Francii, Itálii, Holandsku, Japonsku, Novém Zélandě a Austrálii. 16. května 1971: Pink Floyd připravili sampler svých předchozích písní Relics. 21. listopadu 1971: Pink Floyd vydali album Meddle, které se dva roky drželo mezi nejprodávanějšími deskami. 3. června 1972: Vyšlo album Obscured By Clouds. Jednalo se o soundtrack k dalšímu Schroederovu filmu La Vallée. 16. září 1972: Na filmovém festivalu v Edinburghu byl uveden film Pink Floyd Live at Pompei. únor 1973: Světová premiéra koncertní show the Dark Side of the Moon v Londýně. Následuje vydání stejnojmenné desky. Až do Jacksonova alba Thriller (1982) se stala s 26 miliony prodaných kusů nejprodávanější deskou na světě. 5. prosince 1973: Vyšlo dvojalbum A Nice Pair, které je vlastně reedicí prvních LP The Piper at the Gates of Dawn a A Saucerful of Secrets. 15. září 1975: Objevilo se album Wish You Were Here, které je pokračováním Dark Side of the Moon. 23. ledna 1977: Třetím pokračováním Dark Side of the Moon je album Animals. listopad 1978: Pink Floyd začali nahrávat první skladby z The Wall. listopad 1979: Skladba Another Brick in the Wall, Part 2 obsadila první místa hitparád v USA i Evropě. 30. listopadu 1979: Na trhu se objevilo dvojalbum The Wall. 1980- 1989: Rozchod a znovuzrození 7. ledna 1980: První vystoupení Pink Floyd s programem The Wall v Los Angeles, kterým začala krátká řada koncertů. Při posledním uvedení The Wall v Londýně vyhodili Pink Floyd zeď do povětří. Program byl největší show na světě- a proto vzbudil nadšení i nevoli. Mike Oldfield k tomu řekl. Pink Floyd znetvořili podstatu rocku, změnili pódium na nahrávací studio a přervali svazky mezi umělcem a publikem. 23. listopadu 1981: objevila se hitová kompilace A Collection of Great Dance Songs. 14. července 1982: V londýnském Empire Theatre se konala premiéra filmu The Wall Alana Parkera s Bobem Geldofem v roli Pinka. Na promítání už chyběl Richard Wright. Rozpory mezi členy skupiny se totiž prohlubovaly již od sedmdesátých let. Po The Wall vztahy ochladly až pod bod mrazu a Richard Wright definitivně opustil skupinu. konec roku 1982: Waters připravoval poslední společné album s příznačným názvem The Final Cut, které vyšlo 21. března 1983. Album se dočkalo nejhorší kritiky za dobu trvání Pink Floyd. podzim 1983: Nick Mason ohlásil odchod ze skupiny a o několik měsíců později se rozchází i Gilmour s Watersem. roky 1984 a 1985 proběhly ve znamení samostatných aktivit bývalých členů. 11. listopadu 1986: V tisku se objevily zprávy o obnovení činnosti Pink Floyd v sestavě Gilmour, Wright a Mason. Další bombou bylo sdělení, že staronoví Pink Floyd natáčejí novou desku. Roger Waters zažaloval své bývalé spoluhráče pro používání jména Pink Floyd. U soudu samozřejmě prohrál. 7. září 1987: Na trhu je k dostání dlouho očekávané album A Momentary Lapse of Reason. Pink Floyd novou deskou nezklamali. 9. září 1987: V Ottawě odstartovali Pink Floyd světové turné. Koncertní podoba desky A Momentary Lapse of Reason se v prosinci 1988 objevila na albu The Delicate Sound of Thunder. červenec 1989: V Benátkách uskutečnili Pink Floyd ojedinělý projekt- koncert na plovoucím pódiu na Canal Grande. Přišlo se na ně podívat 200 tisíc lidí. 1990- 1994: Rocková událost století? 21. července 1990: Roger Waters předvedl na Postupimském náměstí v místě, kde stála Berlínská zeď, velkolepý projekt- novou koncertní podobu The Wall. Mezi účinkujícími se objevili mj. Van Morrisson, Cyndi Lauperová, Sinéad O' Connorová či Scorpions. duben 1993: Wright, Gilmour a Mason začali pracovat na novém albu. 30. března 1994: Pink Floyd vydali druhé album bez Rogera Waterse The Division Bell. Turné pod stejným názvem začalo 22. července v Lisabonu. 7. září 1994: V rámci turné vystupují Pink Floyd na pražském Strahově. (ir, tse) BESTSELLERY PINK FLOYD 
topic_interv Tři divadla se příznivě tváří na čtvrté Karola Štěpánová Novým ředitelem Městských divadel pražských (MDP) se koncem minulé sezony stal PAVEL LINHART (1944). V minulosti kromě vedení Branického divadla spolupracoval s Radimem Vašinkou či s agenturním souborem Brak, vedeným Josefem Morávkem. o S jakou koncepcí jste šel do konkurzu? Moje představa je velmi podobná koncepci mého předchůdce Jana Vedrala. Určité změny spočívají v dalším prohloubení autonomie jednotlivých souborů v ekonomické oblasti. Šéfové budou do budoucna sami hospodařit s předem daným ročním rozpočtem, pochopitelně v rámci určitých pravidel, vyplývajících z regulí závazných pro celá MDP. S větší samostatností získají samozřejmě i větší zodpovědnost. o Co zůstane centru? Poskytovat společný servis. Starostí jednotlivých scén je mít plný dům, vše ostatní by mělo zajišťovat centrum. S tím také souvisí zájezdová činnost, která by se měla zmnohonásobit. V konečné fázi by se na zájezdech měla odehrát třetina domácího repertoáru, a ne pouhých dvacet až třicet představení jako v minulé sezoně. Obchodní oddělení by se časem mělo stát i uměleckou agenturou, produkovat vlastní projekty, postupně proniknout i do castingu a podobně. o Spojnice scén MDP by však měla být i v něčem jiném... To je právě to, co teď všichni společně hledáme. Víme velmi přesně, co nás rozděluje, a musíme najít to, co nás spojuje- kromě právní vazby a činností, daných provozem. Budeme hledat další styčné body, a to i s vědomím, že po umělecké stránce je akční rádius našich tří scén velmi široký. Zcela obecně řečeno by nás mělo spojovat dobré divadlo, musíme se však dohodnout na tom, co toto kritérium pro každého z nás znamená. Je to záležitost na dlouhá sezení a diskuse. Měla by nám v tom pomoci i nově zřízená Rada MDP, což není žádný statutární orgán, ale měl by to být- podobně jako u dalších institucí- poradní sbor, do jisté míry předjímající správní radu neziskové organizace. o Podle jakého klíče budete dělit peníze pro jednotlivé scény? Všichni šéfové si mají připravit dramaturgický výhled na příští rok, s tím, že by měli mít hrubou představu, co všechno budou pro dané inscenace potřebovat a kolik by to tak asi mohlo stát. Půjde samozřejmě o hrubý odhad, který však bude jistým vodítkem. Pak nás nejspíš čeká těžké dohodovací řízení, protože vedle jasně daných a spočitatelných nákladů na provoz nastane boj o umění. o MDP zůstávají pohromadě také kvůli právní ochraně nájemních smluv, která platí do roku 2001... Myslím si, že v roce 2001 tu už budou normální poměry a že se také majitelé objektů začnou chovat víceméně normálně. To, že ve svém domě mají divadlo, by mohli brát ne jako snížení příjmů, ale jako zvýšení prestiže. o Čtvrtou scénou MDP se prý má stát Divadlo za branou II Otomara Krejči... Ze strany magistrátu byl vznesen neoficiální dotaz, jak bychom se na to tvářili, a my bychom se tvářili příznivě. Budova Adrie je majetkem města, my bychom obhospodařovali prostor, soubor by žil patrně z grantu ministerstva kultury. Žádné oficiální jednání se mnou však zatím neproběhlo. 
description Seznam členů Asociace realitních kanceláří Čech, Moravy a Slezska V České republice je registrováno okolo 300 tisíc živností se zaměřením na poskytování realitních služeb. Z nich jsou na trhu viditelné asi 3000. Největším profesním seskupením je Asociace realitních kanceláří Čech, Moravy a Slezska (ARK ČMS), která má zhruba 240 členů. Asociace má pro své členy závazné dokumenty, jako jsou stanovy a provozní řád, upravující vztahy mezi realitními kancelářemi a jejich klienty (např. doporučená sazba provize je 3- 6 procent z prodejní ceny), a dále pravidla soutěže a pravidla obchodní spolupráce. Uveřejňujeme aktuální seznam členů, který nám asociace poskytla. Pražské firmy LN ověřily a provedly aktualizaci údajů k 2. září. 
sport Hokejisté Vsetína by chtěli mít po sezoně příjemné starosti Vizitky klubů hokejové extraligy Praha (bra)- Náš letošní cíl je jasný- zabydlet se v extralize a mít po 44. kole pouze samé příjemné starosti, říká Horst Valášek, trenér nováčka hokejové extraligy HC Dadák Vsetín. Z týmu, který byl loni suverénem I. NHL, odešel bývalý čs. reprezentant Dornič (3. německá liga) a zpátky z hostování se vrátili Beneš (Plzeň) a Zetek (Litvínov). Odchodu Beneše a Zetka lituji nejvíc, moc nám v naší partě chybějí. Oba hráči si vlastně udělali u nás jméno a pro letošní rok nechtěly jejich kluby o dalším uvolnění ani jednat. Sami kluci mi říkali, že se jim od nás nechtělo, tvrdí trenér Valášek. Oporou zadních řad by měl být reprezentant Antonín Stavjaňa (na snímku), který po návratu ze Švédska pomáhal Vsetínu už loni v prolínací soutěži a podepsal smlouvu na 2+ 1 rok. Útok posílili Slovák Stantien (Trenčín), Rus Galkin (Voskresensk), Rohlík (J. Hradec) a Podlaha (Č. Budějovice). K tomu Horst Valášek: Jednali jsme ještě s několika staršími hráči, ale nechci mít v týmu někoho jen pro jeho jméno. Spíše bych měl zájem o nějakého mladého dravečka. V loňské sezoně prohráli Vsetínští jen čtyři utkání, ale trenér Valášek se nebojí, že by měli při přechodu do extraligy problémy jako loni Hradec Králové a Jindřichův Hradec. V přípravných zápasech už jsme se naštěstí naučili také prohrávat, takže snad nebudeme překvapeni. Naší oporou by mělo být i fantastické domácí publikum. Vždyť máme kapacitu stadionu 5000 míst a dva týdny před ligou už jsme prodali 3000 permanentek. Generálním sponzorem zůstává firma SEZOOZ, ale netrvala na tom, že klub musí nést jeho jméno. Vsetínští tedy vstupují do sezony s názvem HC Dadák podle dalšího sponzora, známé pražírny kávy. O ekonomické postavení klubu se nemusíme bát. V minulých dnech jsme dokonce museli z mantinelů mazat jména některých sponzorů, protože se přihlásili další, kteří nabízejí více peněz, uzavírá Horst Valášek. 
news Čekan podal na Češku žalobu Firma Intercom s. r. o. zůstává největším dlužníkem FNM Praha (ma)- Žalobu na předsedu Fondu národního majetku Romana Češku i FNM podal podnikatel Vratislav Čekan. Podle Češky je zdůvodněna tak, že hovořil o dluhu ve výši 308 milionů korun vůči fondu jako o Čekanově závazku a nikoliv jako o dluhu firmy Intercom, společnosti s ručením omezeným. Čekan je ovšem jejím stoprocentním vlastníkem. Intercom tedy zůstává největším dlužníkem FNM. Celkově dluží podniky i podnikatelé fondu 7.13 mld. korun. Jejich neuhrazené závazky, které činily v květnu 6.99 mld. korun, v červnu vzrostly o 504 mil. Kč na 7.49 mld. Kč. V červenci překročila výše splacených pohledávek nové dluhy o 358 mil. korun na zmíněných 7.13 mld. korun. Polovinu z 240 žalob, které dosud FNM podal na nejrůznější subjekty, tvoří neplatiči. Proti fondu bylo naopak podáno přes 300 žalob. Češka se včera pro LN vyjádřil i k některým dalším aktuálním záležitostem. V případě sporu mezi Poldi Kladno holding, v níž vlastní fond 100 % akcií a jí podřízené Poldi Ocel s nadpolovičním podílem akcií Bohemia Art Vladimíra Stehlíka, uvedl, že si FNM celou záležitost prověřuje. Situace v Poldi Ocel by měla být doložena auditem. Spory mezi oběma firmami vedly k výměně představenstva v holdingu Poldi Kladno. Předseda fondu také uvedl, že fond souhlasí s tím, aby firma Pech s. r. o. vrátila veškerý majetek vydražených Mrazíren Dýšina. Firma se ovšem podle jeho slov v privatizačním projektu seznámila s vazbou tohoto majetku na církevní restituce. Katastrální úřad přitom omylem přepsal vlastnické právo k tomuto majetku firmě Pech s. r. o., aniž by k tomu byl oprávněn. 
overview Konkurenceschopnost ČR je na slušné úrovni Ze světové recese vyšly jako jednička Spojené státy- Nejblíže z postkomunistických je naší republice Maďarsko a Polsko GRAF Česká republika stojí z hlediska konkurenceschopnosti na 36. příčce světového žebříčku, hned za Jihoafrickou republikou a před Řeckem. Maďarsko je o tři stupně níže a Polsko až na 41. místě. Uvádí se to ve Zprávě o světové konkurenceschopnosti 1994, kterou vypracovaly a dnes zveřejňují dvě významné světové organizace. Zprávu publikují od roku 1980 Mezinárodní institut pro rozvoj řízení a Světové ekonomické fórum, které sdružují nebo spolupracují s předními ekonomy světa. Letošní zpráva zahrnuje 41 zemí seřazených podle světové konkurenceschopnosti. Tento pojem (world competitiveness) je definován jako schopnost země nebo podniku produkovat rovnoměrně více bohatství než jeho rivalové na světových trzích. Na vedoucím místě letos stojí USA, které vystřídaly loni první Japonsko. To kleslo až na třetí místo za Singapur. I když celosvětová recese postihla všechny země, její vliv na jednotlivé ekonomiky byl nestejný. Spojené státy znovu dobyly vedoucí místo a Singapur se vyšvihl hned za ně, zatímco Japonsko bojuje s politikou i ekonomickou krizí. Japonsko přitom třímalo vedoucí pozici po osm uplynulých let, zdůrazňují autoři. Ukazatel světové konkurenceschopnosti je založen na kombinaci osmi klíčových faktorů, které se skládají z mnoha dílčích prvků. Jmenovitě jde o domácí ekonomickou sílu, internacionalizaci, vládu, finance, infrastrukturu, řízení, vědu a techniku a lidi. O ČR zpráva říká, že infrastruktura a řízení jsou jejími nejslabšími faktory. Dobrou skutečností nicméně podle autorů je, že Češi se snaží tyto problémy řešit, zejména pokud jde o modernizaci jejich telekomunikací a školení nové generace se západní technikou řízení. ČR má i některé další karty ve hře, hlavně vědu a techniku a internacionalizaci (stupeň zapojení do mezinárodního obchodu a investic), které stojí v mezinárodním srovnání mnohem výše, než je celková pozice republiky, zdůrazňuje zpráva. Lépe než celková pozice České republiky je kromě faktorů uvedených v grafech hodnocena vládní politika. Na nižší příčce z hlediska jednotlivých faktorů stojí naopak lidé, což označuje nabídku a kvalifikaci lidských zdrojů. (ol) 
other Stock- List KB U obligací KB 2, KB 14.5% a obligace město Liberec je nominální hodnota 10000 Kč. K ceně obligace KB 2 se připočítává alikvotní úrokový výnos (AÚV) 337 Kč/ ks. U obligace KB 14.5% a obligace město Liberec je AÚV 1361, resp. 918 Kč. Na BCPP byl AÚV 6. září u KB 2, KB 14.5% a obligace město Liberec 336.88, -88.61 a 918.33 Kč. 
caption Bývalý šéf poradců premiéra V. Klause Bohumil Doležal Foto Robert Zlatohlávek- LN 
news Rybám ve Svatavě se asi ucpaly žábry Praha- Množství ryb uhynulo v tyto dny u Kraslic na Sokolovsku v řece Svatavě, která do České republiky přitéká ze Spolkové republiky Německo. Hlavní správa Sboru požární ochrany ministerstva vnitra při vyšetřování zjistila, že nejmenovaná německá firma provádí na území SRN pod silnicí průraz pomocí vody, čímž se do řeky dostaly nečistoty. Odborníci z Povodí Ohře a hygienici nyní odebírají další vzorky a zjišťují rozsah škod. Domnívají se, že úhyn ryb nezpůsobily toxické látky, ale že příčinou jejich smrti bylo pravděpodobně ucpání žaber. Hasiči odebrali vzorky vody a prověřili všechny přítoky řeky Svatavy i na německém území. 
news R. Falbr je proti mzdové regulaci Praha- Nadcházející projednávání návrhu zákona o státním rozpočtu by mohlo být podle předsedy ČMKOS Richarda Falbra příležitostí k odstranění ustanovení, které umožňuje mzdovou regulaci. Falbr uvedl, že názor vládní strany je znám a že mzdová regulace se bagatelizuje vlastně jakoby téměř bezvýznamná, takže to je další argument proti tomu, aby vůbec existovala. Mzdovou regulaci označil za protiústavní opatření. Uvedl rovněž, že odborářům mzdová regulace nesmírně ztěžuje kolektivní vyjednávání. Za jeden z největších a nejožehavějších nadcházejících problémů označil Falbr přípravu nového systému důchodového zabezpečení. Vláda by měla plnit své vládní prohlášení a vytvořit nezávislý fond, řekl. Negativní důsledky měl prý také vládou prosazovaný zákaz odborů ve státní službě, neboť v některých podnicích byla činnost odborů omezena či zakázána. 
news Novoměstská radnice půjde do pronájmu Městská část Praha 2 vyhlásila veřejnou soutěž na pronájem nebytových prostor v objektu Novoměstské radnice, která je zařazena mezi národní kulturní památky. Zájemci musejí své nabídky doručit sekretáři soutěže na Obvodním úřadě v Praze 2 do 15. září v zapečetěné obálce. V následujících dnech by komise měla rozhodnout o vítězi soutěže. Doba nájmu ani výše a splatnost nájemného není stanovena, navrhnout je mají sami soutěžící. Cena nájmu by přitom měla alespoň pokrýt náklady pronajímatele na nezbytnou údržbu a správu objektu. Budoucí nájemce má podle podmínek soutěže provozovat v prostorách radnice převážně kulturní, veřejně přístupné zařízení. Pro posouzení nabízených projektů bude rozhodující nejen soulad projektu se záměrem vyhlašovatele, důvěryhodnost soutěžícího a předpokládaná rentabilita, ale i soulad s požadavky památkové péče. Vyhlašovatel si zároveň vymiňuje právo provozovat nadále na radnici občanské obřady. V rámci oprávnění sjednaného s pronajímatelem může budoucí uživatel dát do podnájmu jednotlivé provozní celky a místnosti v objektu pro kulturní a obchodní účely, pro služby veřejnosti a návštěvníkům Prahy. (av) 
other Oznámení Ředitel Policie ČR v Brně mjr. Jaroslav Přikryl jmenoval od 1. září do funkce nového komisaře kriminální policie. Stal se jím mjr. A. Brabec. 
news Al Gore Vatikán nepřesvědčil Káhira- Vatikán zřejmě nepodepíše závěrečný dokument konference OSN o populaci a rozvoji, která se koná od pondělí v Káhiře. Řekl to včera viceprezident USA Albert Gore po setkání s vatikánskou delegací. Gore označil toto setkání za velmi srdečné, přiznal však, že názorově obě strany zůstaly zcela rozdělené. Generální ředitel Světové zdravotnické organizace (WHO) Hiroši Nakadžima včera konstatoval, že by bylo smutnou ironií omezit úsilí o vlivnější postavení žen na diskusi o potratech. Zástupce Vatikánu pak upozornil, že Nakadžimovy formulace by mohly pomoci vyřešit značnou část námitek římskokatolické církve. Závěrečný dokument Konference OSN o populaci a rozvoji bude obsahovat formulaci, že potrat není metodou plánovaného rodičovství. Dohodla se na tom včera většina delegátů. Kompromis odmítl jen zástupce Vatikánu. 
news Arafat je prý nepříjemný Jeruzalém/ Washington- Za osobu z kategorie nepříjemných lidí arabského světa označil ve včerejším vydání listu Jediot Achronot šéfa Organizace pro osvobození Palestiny (OOP) Jásira Arafata izraelský premiér Jicchak Rabin. V interview rovněž uvedl, že mezi ním a Arafatem nepanuje nepřátelství. Hlavní potíže, které prý Arafat Rabinovi působí, spočívají v tom, že se nesnaží zadržet ty, kdo se podílí na terorismu, a že nevytváří nástroje, které by mu pomohly přijímat mezinárodní finanční pomoc pro zlepšení ekonomiky. V arabském světě jsou další nepříjemní lidé. Kdyby však přijeli do Jeruzaléma, uzavřel bych s nimi mír, řekl Rabin. Jako příklad uvedl libanonského prezidenta Eliase Hrávího. Později kritizoval Rabin v rozhlase Japonsko a evropské země za to, že obchodují s Íránem, který označil za hlavní hrozbu pro mír v oblasti Blízkého východu. 
review Nevyvratitelný stav ducha Recenze VÝSTAVY: Jméno ČESTMÍRA KAFKY (1922- 1988) patří k nejvýznamnějším v českém moderním umění. V sedmdesátých a osmdesátých letech však v Praze téměř nevystavoval, jeho dílčí výstavy se konaly spíš mimo centrum. Kafkovu první velkou retrospektivní přehlídku otevřela minulý týden Národní galerie ve Valdštejnské jízdárně v Praze. Čestmír Kafka byl umělec renesančního typu. Vzdělaný, inteligentní, otevřený a zvědavý. Zároveň tvůrce zodpovědný: Stáhnout k zemi všechny' velké teorie' a' vznešené záměry'. Položit samozřejmé a každodenní do ohniska života. Ve válečných letech studoval na zlínské Škole umění a rok byl totálně nasazen. Po válce odešel do Prahy a stal se žákem Emila Filly na Vysoké škole uměleckoprůmyslové. Tam se setkal s vrstevníky, se kterými v roce 1954 založil skupinu Trasa. Trasa je spjata již s Kafkovou malířskou tvorbou, jeho počátky však patřily kresbě a grafice ovlivněné surrealismem. Tyto kresby ze čtyřicátých let tvoří první část retrospektivní výstavy. Chronologické uspořádání expozice vyhovuje Kafkovu tvůrčímu typu. Člověk moderní doby uvědomující si její krizi i ošidnost jejích mýtů, člověk rozpoznávající jedinou schůdnou cestu životní i uměleckou, takové je Kafkovo ustrojení: naučit se zabloudit sám v sobě, setkat se tam a vynést na světlo vlastní osobní mýtus a jím sdělit poselství, v naději, že i když nebude sdíleno všemi, bude schopno oslovit alespoň některé. Expozice vede diváka umělcovým vnitřním labyrintem; dokládá jeho uvažování o tvorbě, jeho přístup k materiálům (pokušení hmotou), nadhled, s nímž je výtvarně zpracovával. Kafka se vždy snažil o co nejpregnantnější vyjádření. Nejde o brilantní formu estétství, byl příliš zodpovědný, než aby spekuloval. Na druhé straně však jeho naturelu odpovídá samozřejmá výtvarná kultivovanost. Vidíme ji na obrazech měst z padesátých let i na šedých a černých obrazech z let šedesátých, postupem doby stále abstraktnějších. Ani v době informelu Kafka nepodléhá svodům formální hry, v jeho tvůrčím postupu má důležitou roli racionalita a jistý perfekcionismus. Následují cykly bílých obrazů; v nich má velký význam grafický znak i nelyričnost daná minimem použitých barev. O Kafkově vztahu k hmotě, která jej pokouší v každodenním životě, hovoří spojovačky z různých materiálů či cyklus Hmoty (asambláže ze sena, trávy, popele na skládané vatě). Čestmír Kafka zemřel v roce 1988- ještě v letech beznadějných, po zkušenosti osamělého běžce. Jeho retrospektiva přináší důkaz o silném tvůrčím duchu. Lenka Lindaurová Čestmír Kafka. Obrazy, kresby, koláže, asambláže 1943- 1988. Kurátor Karel Miler. Národní galerie, Valdštejnská jízdárna. 1. září- 13. listopadu. 
invitation Pardubice uvidí přehlídku nových francouzských filmů Slavný francouzský herec Philippe Noiret a renomovaný režisér Bertrand Tavernier se mají zúčastnit představení filmu Dcera d' Artagnana, které 16. září zahájí přehlídku současné francouzské kinematografie v Pardubicích. Nad festivalem, který potrvá do 21. září, převzala záštitu ministerstva kultury Francie a ČR. Jeho patronem se stal doyen francouzských herců Jean Marais, který se však z návštěvy Pardubic pro nemoc omluvil. Festivalů francouzských filmů existuje ve světě málo. Chtěl bych, aby se ten náš stal tradicí a uvedl v život obdobnou přehlídku české kinematografie ve Francii, poznamenal umělecký ředitel pardubické přehlídky Jaromír Knittl. Zdůraznil, že jde o nekomerční akci, vstupné na jednotlivá představení má činit pouhých 9 Kč. 
news Ministerstvo školství chce získat sporně prodané budovy zpět Praha (il, čtk)- Ministerstvo školství intenzivně shromažďuje materiály, které by potvrdily, zda je reálné či nikoliv podat žaloby ohledně prodeje dvou budov Státního pedagogického nakladatelství (SPN). Tento podnik přišel o svůj veškerý nemovitý majetek bez vědomí ředitele SPN. Budovy, jejichž tržní cena se pohybuje kolem 400 mil. korun, za 37 mil. koupila soukromá firma a. s. SPN- pedagogické nakladatelství, kterou z velké části vlastní F. Talián, vítěz neveřejné soutěže (obálkové metody) při privatizaci národního podniku SPN. Transakci v rozhovoru pro LN označil předseda FNM R. Češka za nezákonnou. Ministr Pilip včera prohlásil, že by ministerstvo jako zakladatel SPN mělo žaloby podat, protože v tomto případě byly obejity běžné kroky privatizace. J. Vopalecký, ředitel pobočky KB Praha 1, u níž byly sporné objekty v zástavě, včera řekl, že KB se přidržela obchodního přístupu a chtěla vítězovi soutěže o SPN co nejrychleji a nejefektivněji vyjít vstříc. Tento krok označil R. Češka za bezprecedentní. Bance se vytýká, že bez zábran převedla zástavní právo, ačkoli zákonodárci banku upozorňovali, že zástavy nebudou moci vymáhat. 
news Akcie z kuponovky možná už brzy Praha (ma)- Pokud by se podařilo ve čtvrtém kole druhé vlny kuponové privatizace zcela vyprodat majetek alespoň padesáti dalších podniků, navrhne předseda výkonného výboru Fondu národního majetku Roman Češka, aby byly jejich akcie vydány novým majitelům. Bude- li to však jen dvacítka podniků, mělo by být podle něj předání těchto akcií odloženo až na další kola. R. Češka tak v rozhovoru pro LN znovu nepřímo potvrdil svůj názor, podle něhož skončí kuponová privatizace po pátém nebo šestém kole. Podle jeho slov je přitom kompletně vyprodaných podniků málo, takže předání jejich akcií novým vlastníkům by bylo příliš drahé. Z oficiálních dat vyplývá, že do třetího kola bylo zcela vyprodáno 60 společností. Náklady na předání akcií vyprodaných firem odhaduje předseda fondu na desítky milionů korun. Kromě nového software je totiž třeba rozeslat zvláštní závěrečný certifikát, jehož zhotovení je mnohem dražší než běžná informace od Centra kuponové privatizace. Ne všichni drobní investoři se podle R. Češky dostatečně orientují v názvech fondů, pokud je samy fondy dodržují. Vsadil- li někdo na růstový fond, neměl by očekávat okamžitý výnos. Naopak u dividendového fondu je naděje na pravidelný příjem. Protivahou pravidelnosti ovšem obvykle jsou mnohem nižší částky než u agresivně orientovaných fondů. 
news Nová sladovnická technologie Prostějov- Investici ve výši 400 milionů korun si vyžádala výstavba nové výrobní technologie na výrobu sladu, která byla v úterý uvedena do provozu v Obchodních sladovnách v Prostějově. Slavnostního otevření se zúčastnil i ekonomický náměstek ministra zemědělství Václav Slavíček a prezident Agrární komory Jiří Netík. Tato technologie patří k nejmodernějším na světě a svou kvalitou bude splňovat nejnáročnější požadavky tuzemských i světových pivovarů, řekl generální ředitel společnosti Alois Začal. Nová technologie výroby nám umožní výrobu sladu 365 dnů v roce při nízké energetické náročnosti a vysoké kvalitě, poznamenal Začal. Více než 60 procent produkce sladoven je uplatňováno na zahraničních trzích, přičemž mezi významné exportní země patří Japonsko (export činí 20 tisíc tun), Slovinsko, Švýcarsko, Německo, Polsko a Maďarsko. Na tuzemském trhu jsou největšími odběrateli Pražské pivovary, Budějovický Budvar, Starobrno a další, přičemž prostějovské sladovny obchodují se 70 procenty domácích pivovarů. 
news Americká společnost GSR v Tatře Kopřivnice skončila Kopřivnice (mot)- Představenstvo a. s. Tatra Kopřivnice oznámilo na včerejší valné hromadě, že generální ředitel G. Greenwald odstoupil ze své funkce i jako předseda představenstva. Na posty ředitelů a členů představenstva rezignovali také Jack Rutherford a David Shelby, všichni s účinností od 7. září. Místopředseda představenstva Karel Beneda řekl, že společnost GSR přestala v Tatře působit, 15 procent akcií nezíská, neboť smlouva, která to stanovila, nebyla splněna. Smlouva je tajná, její text nebude zveřejněn ani dodatečně, obsahuje však také sankce. Společnost GSR začala působit v Tatře v květnu 1993. Loňské hospodaření kopřivnické automobilky skončilo ztrátou dvě miliardy 258 milionů Kč, letošní ztráta je předpokládána ve výši 1.3 miliardy Kč. Tatra má tento rok vyrobit a prodat 2500 nákladních vozů. Valná hromada přijala také podnikatelský plán na rok 1994, který předpokládá rychlé jmenování nového generálního ředitele, drastické redukování nákladů a nalezení konsenzu s bankami. Počítá se i se snížením počtu pracovníků o několik stovek. U Evropské banky pro obnovu a rozvoj (BERD) jedná Tatra o dlouhodobém úvěru ve výši 57 milionů USD. Připraveno je založení společného podniku pro výrobu a montáž Tater v Číně. 
news Auta ohrožují klidný spánek Praha- Provoz osobních automobilů ruší ve spánku 22 procent obyvatel, hluk nákladních vozidel budí 20 procent občanů a také sousedi nenechají spát 20 procent populace v České republice. Vyplynulo to z výsledků průzkumu, který v srpnu uskutečnila agentura AISA. 
invitation Výstava Dětí Země o jaderném odpadu Praha- Výstavba meziskladu vyhořelého jaderného paliva je námětem putovní výstavy, pořádané ekologickým hnutím Děti Země. Expozice seznamuje s argumenty ČEZ a s protiargumenty k nim. Výstava byla zahájena včera v Třešti. Zítra poputuje do Batelova, poté do Tábora (11. 9.), Mladé Vožice (13. 9.), Horažďovic (15. 9.), Nepomuku (19. 9.) a na závěr do Prahy (21. 9.). 
news Poslanec Honajzer ke kauze voršilek Praha (haš)- Návrh poslance F. Kozla (ODS) na řešení kauzy Národní divadlo formou novelizace sporné pasáže zákona z roku 1991, jímž voršilky získaly provozní budovu ND, by měl projít ohněm parlamentu. LN to včera řekl předseda poslaneckého klubu ODS Jiří Honajzer. Ten případ by měl být nějakým způsobem dořešen: buď se najde vůle sněmovny novelu přijmout, nebo ne, uvedl. Zda klub ODS podpoří zařazení zákona na program jednání pléna a bude pro něj hlasovat, prý zatím neví, osobně však předpokládá, že zákon podporu potřebné většiny poslanců nezíská. 
description Cestovní kancelář s vlastním hotelem Praha- Loňský hospodářský výsledek cestovní kanceláře OK- Tours činil 7.7 milionu korun. Tržby za prodej byly 219.84 milionu Kč, zatímco v prvním pololetí letošního roku již 137 milionů korun, jak uvedl předseda správní rady Pavel Trejtnar. Hlavní činností cestovní kanceláře, kde 31% vlastní finská cestovní kancelář OK- Matkat, je aktivní cestovní ruch (zhruba 85%). Doplňkovou činností je prodej letenek (asi 15%). Největší počet klientů tvoří turisté z Finska, Španělska, Dánska, Francie a USA. OK- Tours připravuje pobyty turistů z Dálného východu, mj. Tchaj-wanu a Japonska. Od července má cestovní kancelář v provozu vlastní rodinný hotel Orion v Praze s kapacitou 31 lůžek. Současná obsazenost je zhruba 75 procent. Loni přicestovalo prostřednictvím této kanceláře do ČR více než 28 tisíc osob. 
essay Vyrovnané daně? Poznámka Aleš V. Poledne Ponechme protentokrát stranou diskuse o tom, zda má či nemá být vyrovnaný rozpočet zakotven v ústavě, a podívejme se, co přinesou novely daňových zákonů podnikatelům a spotřebitelům. Je možné říci, že snížení daně z přidané hodnoty ve vyšší 23procentní sazbě o jedno procento ceny pro malospotřebitele prakticky neovlivní. Podnikatelům, především těm drobným, to bude totiž pouze částečně kompenzovat zvýšené náklady na energie a další vstupy, proto žádné zajímavější snižování cen nelze z jejich strany očekávat. Naopak u zboží, které je zatíženo spotřební daní (např. cigarety, alkohol, některé petrochemické výrobky), dojde zcela jistě k posunu cen směrem nahoru, protože obchodníci do nich promítnou zvýšení daňových sazeb. Tyto cenové změny by však neměly být nijak dramatické. Poněkud jiná situace bude ve stavebnictví. V současné době jsou stavební služby zdaňovány pětiprocentní sazbou DPH. Platná legislativa umožňuje, aby pouze pěti procenty byly zatíženy i výrobky, které jsou dodávány v rámci těchto služeb, ale normálně se prodávají s 23procentní daní z přidané hodnoty. Stát tak přichází o nemalé částky. Proto novela zákona má tento daňový únik ucpat. Ve stavebnictví to ovšem bude znamenat zvýšení cen. Také nově zaváděné zdanění peněžního leasingu daní z přidané hodnoty zvýší cenovou hladinu v tomto oboru podnikání, což se může projevit určitým poklesem poptávky. Je známou skutečností, že naše daňová soustava patří k nejtvrdším na světě. Snaha kabinetu udržet vyrovnaný rozpočet vychází z myšlenky: když na jedné straně uberu, na druhé musím přidat. Je otázkou, zda by vláda neměla hledat podmínky pro dosažení vyrovnaného rozpočtu nikoliv v udržení stejných přítoků peněz do rozpočtu, ale v cílevědomém snižování rozpočtových výdajů. To je ostatně vládou proklamovaná zásada. S tím ovšem nekorespondují například požadavky jednotlivých ministerstev na finanční prostředky z rozpočtu na příští rok, které jsou podstatně vyšší než letos. 
news Invaze na Haiti je téměř jistá Washington- Spojené státy rychle stupňují přípravy k invazi svých ozbrojených sil na Haiti. S odvoláním na nejmenovaného vysokého představitele USA oznámila televizní stanice NBC, že invaze může být podniknuta ještě předtím, než bude k dispozici kontingent vojáků z okolních karibských států. To nezávisle na zprávě NBC potvrdil i představitel Spojených států v haitské metropoli Port- au- Prince Stanley Schrager. Ten především varoval předáka haitské vojenské vlády generála Raoula Cédrase a jeho stoupence, že americká vojska budou na Haiti vyslána v každém případě, ať již formou invaze nebo jiným způsobem. 
description Ani válka, ani mír Jan Rybář, Sarajevo- Praha Na ohnutém semaforu u polorozbořené budovy naskočila červená, bílý obrněný transportér s nápisem UN zastavil a nechal projet přeplněnou tramvaj. Na malém travnatém plácku hrála s velkým zaujetím skupinka kluků fotbal. Od února se toho mnoho změnilo, říká novinář Igor a máchá rukou směrem ke křižovatce nedaleko vládní budovy. Ještě před několika měsíci byla křižovatka z jedné strany zabarikádovaná bariérami proti nepřetržité palbě srbských ostřelovačů, auta jí projížděla ve velké rychlosti a lidé se jí vyhýbali. Jsou to ale jen vnější změny. Dříve bylo Sarajevo největším vyhlazovacím táborem na světě, dnes je z něj už jen obyčejný koncentrák, dodává ironicky. I přes výrazné zklidnění situace v obklíčeném hlavním městě Bosny a Hercegoviny jen málo z jeho obyvatel věří v blízký příchod trvalého míru. V něčem je to dnes vlastně ještě horší než dříve. V době, kdy jsi nevěděl, zda se dožiješ příštího dne, nebyl čas na přemýšlení. Až nyní lidem dochází celá ta hrůza minulých měsíců i bezvýchodnost situace, říká mladá prodavačka. Malé tržiště v centru města je přeplněno lidmi, kteří se proplétají mezi stolky se zeleninou, ovocem a dalším zbožím. Jen stopy po střepinách na zdech okolních domů připomínají 5. únor, kdy zde jediný minometný granát zabil více než šedesát lidí. Během téměř dvou let dělostřeleckého srbského ostřelování obklíčeného Sarajeva zahynulo více než deset tisíc lidí. Po únorovém masakru a následném ultimátu NATO stáhli Srbové svoji těžkou techniku a dělostřelecké ostřelování ustalo. Do trosek města se pomalu začal vracet život. Blokáda i občasná palba ostřelovačů nicméně pokračují. Obrovské štěstí je, že je léto a lidé jsou tady ve městě schopni vypěstovat alespoň zeleninu. Hlad zatím nehrozí. Zima by ale byla v současných podmínkách katastrofální, protože UNHCR (Vysoký komisariát OSN pro uprchlíky) prostě už nemá peníze na pomoc a možná se stáhne, říká pracovník humanitární agentury v malém baru v centru Sarajeva. Mladík s čepicí s kšiltkem dozadu se do hlasité hudby směje vtipům kamaráda ve vojenské uniformě. Skupinka dívek se zájmem studuje několik měsíců staré číslo Brava. Všichni pijí kávu. Její cena klesla na dvě marky, na drahý pašovaný alkohol ještě skoro nikdo nemá peníze. Já mám štěstí, protože dostávám od zaměstnavatele relativně hodně peněz a navíc mohu díky své legitimaci město kdykoliv opustit. Většina lidí je na tom hůř. Snaží se pracovat třeba i zadarmo, aby se z toho všeho nezbláznili, říká tlumočnice, pracující pro UNPROFOR. V Sarajevu dnes částečně pracuje pouze několik podniků, průměrný plat se pohybuje v přepočtu okolo deseti marek. Elektřina v bytech funguje pouze několik hodin denně. Poprvé od počátku války minulý týden srbská strana navíc zablokovala přívod plynu. Pro Sarajevany stále neexistuje legální možnost město opustit. To, co nyní dělá Milošević, je jen trik, pokus oklamat svět, nic víc, říká jeden z příslušníků UNPROFOR. Srbský prezident před několika týdny oznámil přerušení veškerých kontaktů s bosenskými Srby jako reakci na jejich opětovné odmítnutí posledního mírového plánu tzv. kontaktní skupiny. Spojené státy na odmítnutí reagovaly úvahami o zrušení embarga na dovoz zbraní do Bosny a Hercegoviny. Kromě příchodu míru se v bývalé Jugoslávii může stát všechno. Jeden z velmi reálných scénářů je ale následující: bosenská vojska, možná s pomocí tajných amerických zbrojních dodávek, zaznamenají vojenské úspěchy. Srbsko otevřeně přispěchá Karadžičovi na pomoc. Jednotky UNPROFOR se stáhnou a do všeho se vloží Chorvatsko. Vypukne totální válka s katastrofálními důsledky. Svět to pochopí, jako vždy, až pozdě, dodává člen UNPROFOR. Procházíme po odkrytém prostranství nedaleko hotelu Holiday Inn, dříve jednom z nejnebezpečnějších míst ve městě. Trosky aut v uličkách mezi zčernalými skelety vypálených mrakodrapů kdosi odklidil. Někdejší alejí ostřelovačů proudí davy lidí. Asi patnáctiletý kluk balancuje na zadní oji jedoucí tramvaje a mává na nás čepicí. Jen několik set metrů od nás, za frontovou linií ve čtvrti Grbavica, na jednom z paneláků vlaje srbská vlajka. Tak jako dřív. 
caption O' Connel street je dnes hlavní třídou hlavního města irské republiky Dublinu Foto 
other Výkony říční dopravy klesají, nicméně platy jejích zaměstnanců svižně rostou. Dnes lze vydělat na řece mnohem více než na silnici nebo na kolejích. 
news Petiční výbor nemá příliš důkazů o vině šlechtice Walderodeho Turnov - "Walderode byl členem Sudetoněmecké strany (SDP), sloužil ve wehrmachtu a pracoval za války ve zbrojním podniku," řekl Josef Kunetka, mluvčí petičního výboru bojujícího proti vydání rodového majetku 90letému Karlu Des Fours Walderodemu. Kunetka tak reagoval na dotaz LN, kdy představitelé výboru veřejnosti sdělí, čeho konkrétně se Walderode vůči Čechům dopustil. Kunetka zároveň přiznal, že se mýlil, když tvrdil, že Walderode byl členem německého svazu velkostatkářů. V souvislosti se zmíněným členstvím v SDP nebyl Kunetka schopen předložit hodnověrný doklad. Navíc podle informací LN Walderode příslušnost k této do jara 1938 zcela legální politické straně první republiky popřel v létě 1939 na formuláři Fragebogen . Tento dotazník zjišťoval národnost a jazyk obyvatel protektorátu. Kunetka citoval z prohlášení komise zaměstnanců Zbrojovky Praha, kteří po válce dosvědčovali náklonnost Walderodeho k Čechům na konkrétních činech. S komisí však petiční výbor nesouhlasí, neboť prý nepůsobila z moci úřední. Bývalá právní zástupkyně Walderodeho JUDr. Jarmila Kolářová LN sdělila: "Mám doklady o tom, že ochránil za války několik desítek lidí. To, čeho jsme dnes svědky, je bezprecedentní ovlivňování soudu, kde kauza patrně stejně skončí." 
description Nováčkové ve vedení ČMFS před krokem do neznáma Vladimír Leška a Miroslav Pelta hledají své místo ve výkonném výboru fotbalového svazu Valná hromada Českomoravského fotbalového svazu (ČMFS) zvolila 11. února třináct členů nového výkonného výboru. Těsnou většinu v novém orgánu tvoří nováčkové, celkem sedm osob. Dvou z nich jsme se ptali, s čím přijíždějí na dnešní úvodní zasedání do Prahy. Šéf Slavie Vladimír Leška i jablonecký předseda Miroslav Pelta se shodují v tom, že je dnes ráno čeká cesta do neznáma. Oba byli zvoleni za členy výkonného výboru jako reprezentanti ligových klubů, oba jsou připraveni při dnešním dělení kompetencí přijmout jakýkoliv úkol. "Těžko mohu říkat, co od jednání očekávám, přicházím jako nováček a zatím dost dobře nevím, co práce ve výkonném výboru obnáší," přiznal Miroslav Pelta. "Pokorně přijmu funkci, jaká mi bude určena. Nechci před prvním jednáním mluvit o svých pocitech, necítím nic mimořádného. Podle svých schopností chci pomoci českému fotbalu," pokračuje Vladimír Leška, který na otázku, zda zná všechny členy, odpověděl: "Teď už ano." Při hledání své "parkety" ve výkonném výboru vychází Leška i Pelta zejména ze zkušeností z klubů: "Určité problémy zazněly i na pátečním jednání ligové komise. Je třeba řešit otázku nástupnictví českého fotbalu v souvislosti s počtem míst v evropských pohárech. Měli bychom se zabývat etikou ve fotbalu, protože to je věc, která oslovuje širší společenské vrstvy a zajímá i sponzory. Vždyť UEFA vyhlásila soutěže fair play a nejlepší země dostaly další místa v Poháru UEFA. Naposledy to byly tuším Norsko, Anglie a Lucembursko. Tématem k zamyšlení je i násilí na stadiónech. Je třeba pojmenovat příčiny, protože nejde jen o opilé fanoušky." Leška vidí celou řadu problémů k řešení, další přidává jablonecký Pelta: "Všechny síly bychom měli soustředit na reprezentaci. Důležitá bude i příprava nového soutěžního ročníku. Je třeba zdokonalit podmínky pro udílení licencí, aby bankovní garance skutečně zajišťovaly, že nedojde k finančním krachům klubů." Sekretář ČMFS František Sahula nám nastínil program dnešního jednání: "V úvodu se bude probírat jednací řád, po schválení jednotlivých komisí a rozpracování usnesení valné hromady se bude výbor zabývat přípravou jarní části soutěží." Pověření pro jednotlivé členy výboru jsou částečně daná (třetí místopředseda Novák byl už valnou hromadou zvolen i jako předseda ligy, podobně předsedové řídících komisí), ostatní úkoly vyplynou z jednání a podle Sahuly není předem stanoveno, jakým způsobem mají být pravomoci rozděleny. V minulém výkonném výboru byl jeden místopředseda (Kopecký) pověřen komunikací s oddíly, druhý (Macela) byl zodpovědný za reprezentaci. Zbývající členové výboru měli na starosti mládež, ekonomiku, problematiku ligových oddílů a otázky oblastí a okresů. 
description Kytarových škol přibývá Hudba Josef Kotík, Štěpán Urban, Jiří Jirmal - k těmto tradičním autorům škol hry na kytaru přibyla za poslední léta mnohá další jména. Pohlédneme-li na překvapivě široké spektrum publikací domácích kytarových škol, vidíme, že jsou většinou zaměřeny na výuku klasické kytary pod vedením učitele nebo obsahují vyhraněnou stylovou aplikaci "neklasickou". Nadšenci pro akustické brnkání v přírodě se mohou pohroužit například do brožury Folk-bluesová kytara &amp; harmonika od Vladimíra Merty, do Toulavé country kytary Jiřího Macka nebo do Trampské kytary Petra Jánského. Podtituly jako Učebnice pro začátečníky nebo Praktická škola hry napovídají obtížnost a zaměření. Zájemci o rockové a jazzové zvládnutí vibrapáky, hammeringu a dalších tajů elektrické kytary zase mohou sáhnout po Sólové hře na kytaru Tomáše Valáška, Rockové kytaře Vítězslava Štefla nebo po skriptech Kytara, jazz, rock blues Luboše Andršta. Ke školám s univerzální ambicí se řadí nová publikace Stanislava Barka. Za prostým názvem Kytara se skrývá několik podtitulů: Škola hry na kytaru - základní kurz, Určeno též pro samouky a Více než 100 písní a cvičení. Škola tedy není stylově specializována a vychází z klasického pojetí. Písňový materiál, na němž je látka probírána, však pochází jak z pramenů lidových (včetně vánočních koled), tak z evergreenů populární hudby (americké tradicionály, Suchý a Šlitr) a rocku (zejména Beatles). Škola vznikla jako podstatně rozšířená verze starší Kytary pro samouky, kterou stejný autor vydal před třemi lety. První díl se týká hry bez not, druhý díl pak postupně zapojuje hudební teorii, různé formy doprovodu, hru trsátkem, blues atd. Látka je vzápětí vysvětlena na příkladech. Nabídku domácích kytarových škol doplňují i publikace z dovozu: ze Slovenska (Martin Marko: Rocková gitarová škola) i ze Západu. Na své si v nich mohou přijít zastánci klasiky i specializovaných směrů populární hudby. 
review Janáčkovy kontrasty Recenze OPERA: Letošní Festival českého hudebního divadla uzavřela dvě představení oper Leoše Janáčka. Uvedly je soubory z měst, která se ke skladateli váží nejen jeho původem a působením, ale i interpretační tradicí velkých janáčkovských dirigentů - Jaroslava Vogla, Břetislava Bakaly, Františka Jílka a Bohumila Gregora. Opera Národního divadla Brno přijela s Káťou Kabanovou a se sólisty známých jmen (Káťa - Natálie Romanová, Boris - Leo Marian Vodička, Kabanicha - Jitka Pavlová, Dikoj - Jiří Sulženko, Varvara - Jitka Zerhauová). A přece tomuto představení chybělo něco z toho janáčkovsky osobitého, co dojímá i vzrušuje. Nedostatky byly už v hudební složce, nepřesvědčivě formované dirigentem Janem Zbavitelem: v málo charakteristické a odstíněné hře orchestru, ve výrazu i frázování zpěváků. To se týká především představitelky Káti, technicky zdatné, ale hlasově barevně jednotvárné; ani herecky nenaplnila všechny polohy role Janáčkovy tragické hrdinky. Po stylové stránce se pěvecky nejlépe dařilo hostujícím Leo Marianu Vodičkovi, pěvecky dobře disponovanému, dále hlasově suverénnímu Jiřímu Sulženkovi (nejlepší léta pro tuto roli má ještě před sebou) a člence brněnského souboru, plnokrevné Jitce Zerhauové. Režie Aleny Vaňákové nepřekročila mez rutinního výkladu díla - možná také proto, že musela zápasit s nepřehlednou, ba zavádějící scénou Karla Zmrzlého. Má-li sloužit točna k urychlení děje opery (a Janáčkova operní řeč to vyžaduje), je paradoxní, že brněnské představení Káti Kabanové se vzhledem k dvěma dlouhým přestávkám a jedné proměně (!) protáhlo z obvyklých dvou hodin takřka na tři. Opera Státního divadla v Ostravě uvedla inscenaci Příhod lišky Bystroušky, která byla původně koncipována pro přírodní divadlo loňských Janáčkových Hukvald, což částečně předurčilo její koncepci výtvarnou i režijní. Dominantou univerzální scény Jaroslava Maliny je jakýsi samoznak v podobě kmene stromu s barevně košatou korunou, kterou jednou prosvítá měsíc a jindy slunce. V úpatí kmene je Bystrouščina nora v podobě jihomoravského sklípku. Přírodní kulisa ovšem chybí. Netradiční jsou návrhy kostýmů, ačkoli některé byly inspirovány náčrtky Josefa Čapka pro pražskou premiéru v roce 1925. Kostým Lišky je v podstatě teenagersky civilní, minišaty, dva ohony na dlouhých blonďatých vlasech. Stylizovaná je i režie Davida Sulkina z londýnské English National Opera. Opomíjí některé naše režijní zvyklosti a naproti tomu dodává vlastní nápady (i Liška má duši). Tam, kde naši režiséři mají sklon k přehuštění scény, nechává Sulkin prostor řeči orchestru. Ostravské těleso řídil Jiří Pinkas a od prvých tónů nenechal nikoho na pochybách, kdo je dnes na Moravě nositelem janáčkovské interpretační tradice. Sólistický soubor ovšem v současnosti mnoho výrazných osobností nemá a inscenaci proto jednoznačně dominovala herecky i pěvecky velmi dobrá, a navíc roztomilá Bystrouška Evy Dřízgové. V méně sonorním barytonu Jaroslava Kosce (Revírník) ani v nepřesvědčivém Lišákovi Zdeny Matouškové však nenašla odpovídající partnery. A tak za zaznamenání stojí snad jen Rechtor Jiřího Halamy. Svým jevištním tvarem je však ostravská Liška Bystrouška inspirativní inscenací.Leo Jehne Festival českého hudebního divadla: Národní divadlo Brno - Leoš Janáček: Káťa Kabanová. Uvedeno v pražském Národním divadle 18. února.Festival českého hudebního divadla: Státní divadlo Ostrava - Leoš Janáček: Příhody lišky Bystroušky. Uvedeno v pražském Národním divadle 19. února. 
news Agusta sahá na vysoká místa Kvůli korupční aféře vyslýcháni komisař EU a generální tajemník NATO Jako nečekaný zvonek budíku vytrhla včera představitele belgických socialistů z polospánku návštěva policie v kanceláři komisaře Evropské unie Karla Van Mierta. U výslechu a domovní prohlídky u Van Mierta nezůstalo. Vyšetřovatelé si v souvislosti s korupčním skandálem přišli vyslechnout i dalšího z vysoce postavených belgických socialistů - generálního tajemníka NATO Willyho Claese, který v Belgii dříve zastával funkce ministrů hospodářství a zahraničních věcí. Zdánlivě zklidněná korupční "Aféra Agusta", v jejímž důsledku v Belgii odstoupili tři ministři vládní Valonské socialistické strany, znovu vybuchla jako sopka. A tentokrát zašátrala i do dosud "čistého" regionu vlámského. Jeden z největších belgických skandálů propukl začátkem loňského roku. Tři ministři vlády, členové frankofonní Valonské socialistické strany, uzavřeli v roce 1988 s italskou společností Agusta kontrakt, na jehož základě belgická armáda zakoupila 46 vojenských helikoptér. Předseda valonské vlády Guy Spitaels, ministr vnitra téhož kabinetu Guy Malshot a belgický federální vicepremiér Guy CoĎme byli v lednu 1994 před soudem obviněni z toho, že za zprostředkování obchodu přijali od Italů úplatek ve výši 50 miliónů belgických franků. Ty údajně posloužily k financování volební kampaně jejich strany. Všichni tři obžalovaní na své ministerské funkce - za křiku o své nevině - rezignovali. Zdálo se, že tím je vše vyřešeno. Zanedlouho však vypluly na povrch další závažné skutečnosti. Zakoupené helikoptéry měly konstrukční vady a pro potřeby armády byly zcela nepoužitelné. Italská firma reklamace odmítla. Nešlo tedy jen o úplatkářství, belgické poplatníky stál obchod miliardy. Vyšetřující soudci odhalili ještě víc: jedním z korunních svědků, který byl přítomen podpisu smlouvy mezi obžalovanými a firmou Agusta, by při přelíčení měl být bývalý belgický místopředseda vlády André Cools, další z představitelů Vlámské socialistické strany. Mohl by být - pokud by ještě žil. Za dosud neobjasněných okolností byl tento politik v červenci roku 1991 zavražděn. Palcové titulky na předních stránkách tisku motivaci nesmyslně vraždícího útočníka s tichou podporou vyšetřovatelů identifikovaly: Agusta. Cools se podle svědeckých výpovědí chystal těsně před svou smrtí celý obchod udat policii. Po počátečním bouřlivém sledu událostí pokračovalo zatýkání mezi nižšími ministerskými úředníky. Až do minulého týdne. To byli do vazby vzati první z Vlámů - bývalý zástupce Belgie u Evropské unie - Luc Walleyn a pokladník Vlámské socialistické strany Etienne Mange. Jejich výpovědi přivedly policisty včera až ke dveřím Claese, generálního tajemníka NATO, a Van Mierta, komisaře EU a do začátku roku 1989 předsedy vlámských socialistů. Loňská vlna s sebou z belgického kabinetu strhla "jen" valonské socialisty. Přestože včera Van Miert i Claes své spojení s Agustou rozhořčeně odmítli, poslední vývoj událostí v Bruselu naznačuje, že tentokrát by mohly začít padat hlavy "evropského formátu". Celá kauza bude mít pro obě belgické socialistické strany kromě ztráty předáků i nedozírné následky. Aféra přiměla premiéra Jeana-Luka Dehaena vyhlásit na květen předčasné parlamentní volby. 
essay Katedrála - svatyně církve a národa, či státní mauzoleum? Spor o katedrálu na chvíli odvedl pozornost od politických skandálů. Domnívám se, že až opadne vlna emocí, bude zřejmé, že tu jde o střet v podstatě dvou variant. První je tradiční varianta evropského typu: katedrála je ve smyslu psychologickém a mravním majetkem celého národa a právní zodpovědnost za ni má církev (resp. svatovítská kapitula). Tuto variantu lze vyjádřit heslem: katedrála patří sama sobě (je subjektem ve smyslu církevního i světského práva) a spravuje ji kapitula (a je možná dohoda o provozu i s jinými subjekty). Druhá varianta sovětského typu: katedrála je státní mauzoleum, v němž je ve vymezených hodinách trpěno uspokojování náboženských potřeb katolické menšiny. Pro první variantu, k níž dospělo rozhodnutí soudu, hovoří vůle zakladatelů katedrály, zdravý rozum i staletá tradice a mohou se na něm jistě shodnout arcibiskup i prezident, církev i nezmanipulovaná nekatolická veřejnost. K druhému typu řešení, jež se neodvážili legalizovat ani stalinisté v padesátých letech (pouze zatemnili tradiční situaci zmatečným výnosem o "vlastnictví všeho lidu" a správu svěřili prezidentské kanceláři), směřuje - ať si to signatáři petice, usilující o revizi soudního rozhodnutí v meritu věci, uvědomují nebo ne - současné volání po "znárodnění" (rozuměj: zestátnění) katedrály. Se smutným úsměvem sleduji narůstající kampaň: herecky dokonalá, ale vědecky nekompetentní vystoupení dr. Mahlera, sugestivní agitku televize Nova, nátlakovou akci v parlamentě, poslankyni Buzkovou, která v Nově dobromyslně přisuzuje katedrálu "všem církvím" (nenapadne ji, že slouží-li tato stavba od svého založení po staletí jako "katedra" pražského biskupa, neměla by toto pozoruhodné ekumenické gesto dělat místo něho), a jiného poslance téže strany, strašícího národ, že po "restituci" připadnou svatovítské klenoty papeži a mohou být zavlečeny do ciziny (opravdu neví, že ve sporu jde o nemovitost a naprosto ne o vnitřní vybavení?)... Na straně církve bylo dosud slyšet jen noblesně klidné vystoupení kardinála Vlka a mluvčího biskupské konference: důvěra v konečné rozhodnutí soudu, které ukáže, jak daleko jsme na cestě k právnímu státu, jehož si může vážit rozumná část národa i evropská veřejnost. Od nabytí svobody se snažím vyjadřovat velmi střízlivý a spíše kritický pohled církve na sebe samu: padni, komu padni. V "kauze katedrála" mohu s radostí říci, že jsem hrdý na postoj své církve. Názory můžeme mít různé, ale snad se dnes všichni (včetně ateistů) můžeme shodnout alespoň na jedné modlitbě za celý národ: při zdravém rozumu zachovej nás, Pane! 
news Občané citlivě reagují na politické aféry Praha - Značně kritický pohled veřejnosti na vládu a parlament je podle autorů únorového šetření Střediska empirických výzkumů odrazem série afér, na něž veřejnost citlivě reaguje. Tři čtvrtiny dotázaných připouštějí, že podobné aféry mohou ovlivnit jejich rozhodování při volbách. Nejspokojenější s působením vlády jsou živnostníci a podnikatelé, nejméně spokojeni jsou důchodci. Václav Havel je jako prezident kladně přijímán téměř všemi skupinami populace. Důvěřují mu tři čtvrtiny mužů i žen, lidí různého vzdělání i věku. Může počítat i s podporou sociálně nejslabších vrstev včetně důchodců a nezaměstnaných. Má podporu nejen u příznivců koaličních stran, ale i u voličů hlásících se k politickému středu či dokonce k levici. Zanedbatelná není jeho podpora ani mezi komunisty a republikány. Premiér Klaus je vnímán jako reprezentant stran vládní koalice, zejména ODS. Podporují ho lidé mladší a vzdělanější, málo příznivců má mezi důchodci a lidmi se základním vzděláním. Nejvíce podpory má u lidí, kteří se živí vlastní aktivitou. Ani jednomu z těchto dvou politiků nedůvěřuje 21 procent dotázaných. Podle autorů výzkumu se jedná o nezaměstnané, důchodce, nekvalifikované dělníky a občany se základním vzděláním. Nejsilnější stranou zůstává ODS, která pokračuje v omlazovacím trendu, a naopak se oslabují její pozice mezi důchodci. Mezi jejími příznivci stoupl počet vysokoškoláků a zaměstnanců, ale i podpora podnikatelů zůstává nadále vysoká. ODA se profiluje jako strana občanů středního věku. Přišla v posledních měsících o mladé stoupence i o důchodce. Posílil se její "zaměstnanecký charakter" i její pozice na Moravě. Ještě nedávná vyšší atraktivita ODA pro ženy již není patrná. KDU-ČSL, charakteristická v minulosti vysokým podílem lidí starších a důchodců, získala příznivce i v nižších věkových skupinách. Podíl zaměstnanců a důchodců mezi jejími příznivci se vyrovnal. Věrohodnost získala strana u občanů se středním vzděláním a výrazně si polepšila na Moravě. Opoziční ČSSD je stranou starších občanů. Podíl důchodců mezi jejími příznivci se však v poslední době posílil jen nevýrazně. Zřetelně se naopak zvýšil počet jejích potenciálních voličů mezi vysokoškoláky i středoškoláky. 
news Vláda navrhuje k 50. výročí osvobození uspořádat koncert Praha - Poslanecké kluby dostaly na včerejším zasedání politického grémia vládní návrh oslav 50. výročí konce druhé světové války, který počítá se slavnostním koncertem a následnou recepcí večer 8. května za účasti členů vlády, zástupců pražského diplomatického sboru a válečných veteránů. Řekl to včera předseda klubu LB Jaroslav Ortman. S odkazem na text vládní koncepce dodal, že náklady na tuto oslavu by měly činit deset miliónů korun. Ministerský kabinet by měl tento materiál, který předkládají místopředseda vlády Jan Kalvoda (ODA), ministr zahraničí Josef Zieleniec (ODS) a ministr hospodářství Karel Dyba (ODS), projednat na dnešním zasedání za účasti prezidenta republiky Václava Havla a předsedy Poslanecké sněmovny Milana Uhdeho. Politické grémium se podle Ortmana vyslovilo pro to, aby se všichni nejvyšší ústavní činitelé pokusili o koordinaci oslav a aby byla uspořádána jedna akce pod patronací vlády i parlamentu. V takovém případě by se nekonaly akce pořádané sněmovnou 7. května, jejichž konání Uhde navrhl poslaneckým klubům před dvěma týdny, podotkl Ortman. Grémium podle něho doporučilo uspořádání "dne otevřených dveří v parlamentu" u příležitosti 50. výročí osvobození. 
invitation Alergici mají sraz v paláci U Hybernů Praha - Výstava Alergie '95 určená rodičům alergických dětí i lékařům, kteří nemocné léčí, se koná ještě dnes a zítra v paláci U Hybernů na pražském náměstí Republiky. Již včera výstavu procházeli především rodiče se svými alergickými dětmi. Zaujala je zejména kosmetika k denní péči o pleť dětí i dospělých, která byla vyrobena výhradně z přírodních materiálů, a podobně vyráběné čisticí a prací prostředky, které nedráždí citlivou pleť alergiků. Některé takové výrobky jsou k dostání v lékárnách. Na výstavě jsou i vysavače schopné zbavit byt prachu takřka dokonale, ale zde se nabídka pohybuje ve vyšších cenových relacích. Například vysavač firmy Lux stojí i přes dvacet tisíc korun, lze jej však koupit na splátky. Roztoči, kteří jsou nejhorším bytovým alergenem, jsou hlavně v matracích a povlečení Ve speciálním povlečení však nemají příliš šancí se šířit. Potah na jednu dětskou matraci stojí bez daně například 3034 korun, povlak na pokrývku 3226 korun a za povlak na dětský polštář je třeba vydat 704 koruny. 
news USA s novou nabídkou Rusku Brusel - USA mají v úmyslu navrhnout Rusku nový bezpečnostní systém, který by zmírnil jeho nervozitu ohledně plánů NATO rozšířit se do střední Evropy. Uvedly to v Bruselu zdroje aliance. Návrh prý už v pondělí dostal širokou podporu NATO a má být obsažen v dopise Clintona Jelcinovi, který má zítra předat vysokým ruským činitelům náměstek ministra zahraničí USA. Podle amerických zdrojů dopis zřejmě obsahuje návrh na vytvoření zvláštního stálého výboru pro vztahy mezi Ruskem a Západem. Hlavním smyslem má být poskytnout Jelcinovi záruky, o něž usiluje od prosince, kdy NATO oznámilo úmysl vypracovat plány na rozšíření na Východ. Podle zdrojů NATO nabídka Rusku neobsahuje eventualitu uzavřít nyní novou velkou smlouvu, ale má vyčistit cestu k tomu, aby Rusko ukončilo přípravu smluv s NATO, jež jsou nyní zmrazeny kvůli jeho odmítání rozšíření aliance. 
description V Nové huti se budou i nadále zvyšovat výdělky Ostrava - Na 76.43 Kč, což je asi 2.75 dolaru, má letos vzrůst průměrná hodinová mzda zaměstnanců Nové huti Ostrava. Celková průměrná mzda v Nové huti vzrostla od konce roku 1989 do konce loňského prosince 2.65krát. To znamená nárůst o 6324 Kč. Podle něj v roce 1992 činila průměrná hodinová mzda zaměstnanců v České republice asi 0.60 dolaru. Loňský hodinový výdělek pracovníků Nové huti byl 2.46 dolaru. Úroveň výdělků v Nové huti Velkoborský označil za srovnatelnou s ostatními hutními podniky Nová huť zaměstnává 17547 lidí. Loňský obrat firmy byl 23.21 miliardy korun. Hrubý zisk byl 720 miliónů Kč a export činil 49 procent veškerého odbytu. Základní jmění nové huti je 11.47 miliardy korun. Největším vlastníkem akcií je s 67procentním podílem 
description Českou republiku čeká dlouhodobý růst Vláda zahraničním podnikatelům představila nové investiční možnosti V. Klaus čeká 4-5% růst HDP Praha - Česká ekonomika má před sebou období dlouhodobého růstu, který by za určitých okolností mohl být vyšší než ve vyspělých zemích západní Evropy. Vyplývá to z vystoupení některých ministrů před zahraničními podnikateli při kulatém stolu s českou vládou, který včera skončil v pražském hotelu Renaissance. Podle ministra průmyslu a obchodu Vladimíra Dlouhého těží české hospodářství a zejména export z nízké nákladovosti výroby a podceněného kursu koruny. Ministr v této souvislosti odmítl její revalvaci a vyzval zahraniční podnikatele k dlouhodobým investicím v ČR. Zahraniční firmy by podle V. Dlouhého mohly v rámci privatizace některých státních podniků získat například v energetických a ocelářských podnicích až pětinový podíl. V. Dlouhý řekl, že vláda vypíše v blízké budoucnosti výběrové řízení na získání 51 procent akcií Třineckých železáren, Nové huti a Vítkovic. K investicím v ČR zahraniční podnikatele v podstatě vybídl již ve svém zahajovacím vystoupení premiér Václav Klaus, když zopakoval, že nominální kurs koruny se už 50 měsíců drží na stabilní úrovni a při jeho zakotvení na marku a dolar dochází k jeho trvalé reálné revalvaci. Podle premiérova přesvědčení by koruna mohla bez problémů vstoupit do evropského měnového systému, kde je pevný kurs vázán na širší počet měn. Podle ředitele Institutu ekonomie České národní banky Jana Klacka dosáhl čistý kapitálový příliv do ČR v loňském roce 3.2 mld dolarů. Jak v diskusi u kulatého stolu uvedl náměstek ministra hospodářství Václav Kupka, stát bude podporovat soukromou bytovou výstavbu dotacemi úroků a úlevami na daních. Bližší upřesnění však odmítl s tím, že vláda čeká na to, jak se nyní zachovají komerční banky, které by měly úvěry na bytovou výstavbu poskytovat. Václav Klaus zahraničním podnikatelům řekl, že hrubý domácí produkt letos v České republice vzroste o 4-5 procent. Inflace, která loni dosáhla deseti procent, by podle jeho slov měla dále klesat o jeden až dva procentní body ročně asi na tři procenta na konci devadesátých let. Míra nezaměstnanosti by za dva roky mohla dosáhnout pěti až šesti procent. Původní odhady vlády, se kterými například sestavovala státní rozpočet na letošní rok, přitom uváděly letošní růst HDP 3.3 procenta. Růst ekonomiky mezi třemi až čtyřmi procenty odhadují podle informací LN ve svých posledních analýzách také největší české banky. Mzdovou regulaci označil premiér pouze za psychologickou bariéru, která brání podnikům ještě před dokončením privatizace neúměrně zvyšovat mzdy. Průměrné mzdy v podniku s 25 a více zaměstnanci mohou podle slov V. Klause růst stejně rychle jako přidaná hodnota zvýšená o míru inflace a pětiprocentní pásmo tolerance. Podnik, který loni nezaznamenal růst přidané hodnoty, mohl zvýšit mzdy až o 15 procent. "To by mělo být dostatečné pro každý podnik, který neztratil rozum," dodal. Oproti očekávání se setkání se zahraničními podnikateli nezúčastnili ministři financí, hospodářství a privatizace, guvernér České národní banky a podle svého tiskového mluvčího oficiálně ani představitelé burzy cenných papírů. 
news Lidovci se množí dělením Brno - Spor mezi lidovci o zavedení povinné sexuální výchovy na základních školách dramaticky vyvrcholil včera na mimořádné konferenci KDU-ČSL v Brně rozpadem strany na dva samostatné subjekty. Od nynějška máme tedy lidovecké strany dvě. Tuto skutečnost lze hodnotit jako obětavý příspěvek KDU-ČSL k debatě o sexu a rozmnožování. Názorný příklad množení stran dělením by podle experta lidovců poslance Brzka mohl v čítankách nahradit již zastaralé příklady o opylujících včeličkách, čápech a vránách. 
sport Ohlasy Olomouc - Litvínov (3:0), František Vorlíček, trenér Litvínova: "Z teoretického hlediska oba dva soupeři neměli účast play off jistou. Brankář Cagaš byl pro nás nepřekonatelný." Josef Augusta, trenér Olomouce: "Nyní počkáme na uzdravení Zimy a Tomáška a pomalu se budeme připravovat na závěrečné boje v play off." Vsetín - Sparta (6:1), Horst Valášek, trenér Vsetína: "Sparta s vysunutou obranou hrála v první třetině dobře, ale pak jsme se dostali do takového tempa, že to vypadalo, jako by tam soupeř nebyl." Stanislav Berger, trenér Sparty: "Neproměnili jsme žádnou šanci, domácí ano, takže to beru jako spravedlivý výsledek. Za stavu 3:1 jsme již nezvládli obranu." 
caption Američan Agassi (na snímku) si v 1. kole na turnaji ve Filadelfii bez problémů poradil se Švédem Apellem 6:4, 6:2 
news Zatčení fanouška Janov - Italská policie zatkla fanouška fotbalistů AC Milán Carla Giacominelliho, který je obviněn ze spoluúčasti na vraždě příznivce Janova Vincenza Spagnoly při utkání obou klubů 29. ledna. 
review Poklony zpěvu o lásce Recenze HUDBA: Další abonentní koncert cyklu Filharmonikové komorně patřil v úterý mezzosopranistce DAGMAR PECKOVÉ, violistovi KARLOVI ŠPELINOVI a klavíristovi JAROSLAVU ŠAROUNOVI. Už volba hlasu a violy slibovala zajímavou konfrontaci. Potěšila i nevšední dramaturgie, která zařadila skladby tří současných autorů. V úvodu večera provedli všichni tři protagonisté v přeplněné Sukově síni Rudolfina skladbu Svatý Václave od Marty Jiráčkové. Následoval Schumannův písňový cyklus Láska a život ženy, který vždy podněcuje k naplnění bohatého výrazového spektra tohoto skvostu romantické písňové literatury. Akcent na dramatické okamžiky cyklu se ukázal víc než šťastný. Původní dramaturgickou osou programu byly Písně nelaskavé pro alt a violu od Petra Ebena. Jeden z jeho technicky nejtěžších písňových cyklů provedli Dagmar Pecková a Karel Špelina mistrovsky, a jak potvrdil skladatel, výrazově naprosto skvěle. Přesvědčivě vyjádřili trpkost vztahu dvojice, jeho dramatismus, pocit soucítění i stesk. Dalším vrcholem úterního koncertu se stal písňový cyklus Ej, srdénko moje nestora českých skladatelů Klementa Slavického. Zpěvačka neskrývá, že toto dílo je jí velmi blízké svou melodickou krásou, vnitřní opravdovostí i dramatismem. Po Schumannovi a Ebenovi to byla další skvělá výpověď o vztahu ženy a muže. Následující autorova poklona Dagmar Peckové byla krásnou tečkou za obdivuhodným výkonem zpěvačky i klavíristy. Závěrečné Brahmsovy Dva zpěvy pro alt, violu a klavír nebyly ústupem, nýbrž pokračováním v nasazené umělecké laťce večera. Uvolněná, muzicírující atmosféra podtržená přesnou dikcí nabídla krásné rozloučení s mohutně aplaudujícím publikem. Škoda jenom, že koncert neproběhl v mnohem větší Dvořákově síni. Sukův sál kapacitě hlasu Dagmar Peckové prostě nestačil.Luboš Stehlík 2. abonentní koncert cyklu Filharmonikové komorně: Dagmar Pecková, Karel Špelina, Jaroslav Šaroun. Sukova síň Rudolfina, 21. února 1995. 
news Vatikán podpořil biskupa v Chiapasu Řím - Vatikán se včera na stránkách svého listu L'Osservatore Romano postavil na stranu Monsignora Samuela Ruíze, biskupa mexického města San Cristóbal de Las Casas. Biskup Ruíz vešel v posledních měsících do povědomí jako rozhodný zastánce práv indiánů z mexického státu Chiapas. K nedělním událostem v katedrále v San Cristóbalu deník připomíná, že "asi pět set extremistů v žoldu velkomajitelů skandovalo hesla namířená proti biskupovi. Indiáni a vesničané se však postavili na obranu církve i svého pastýře". Konzervativní skupiny v San Cristóbalu, k nimž patří mnoho statkářů, již dlouho požadují biskupovo odvolání. Ruíze označují za "marxistu" a vyčítají mu úzké vztahy s povstaleckou Zapatovou armádou pro národní osvobození (EZLN). Biskup popírá, že by byl spojencem povstalců. 
news Zieleniec o obchodu s Kanadou Ottawa - O bezpečnostní struktuře střední a východní Evropy a o stahování Ochranných jednotek OSN (UNPROFOR) z Chorvatska jednal v úterý v Ottawě s kanadským ministrem obrany Davidem Collenettem český ministr zahraničí Josef Zieleniec. Český ministr se také sešel s kanadským ministrem zahraničního obchodu Royem MacLarenem. Shodně konstatovali, že podmínky pro obchod mezi Kanadou a Českou republikou jsou dobré - stát ani v Kanadě, ani v ČR mu neklade překážky a zbytek je v rukou podnikatelů, řekl novinářům Josef Zieleniec. Popřel, že by vzájemné kontakty nebyly výrazné. Kanadská účast v České republice je viditelná a jsou to projekty, které jsou pro nás důležité, řekl český ministr. 
description Sociální demokrati vypracovali základní verzi svého volebního programu Praha - Ochrana životního prostředí, hospodářský rozvoj a rozvoj sociální sféry budou hlavními pilíři politiky české sociální demokracie. Uvádí se to v návrhu volebního programu s názvem "Společnost vzdělání, spoluúčasti a solidarity," který má schvalovat dubnový sjezd ČSSD. Politika v sociální oblasti musí podle návrhu ČSSD napomáhat k získání spravedlivé odměny za práci. "Každý musí mít právo získávat obživu ve svobodně zvoleném zaměstnání," uvádí se v dokumentu. Výkon sociální politiky by měl být zakotven ve sféře státu. Významnou roli by ale měly hrát od státního rozpočtu oddělené pojišťovací fondy, spravované "demokraticky zvolenými zástupci pojištěnců". Za tímto účelem navrhuje ČSSD vytvořit tzv. Sociální pojišťovnu. Budovat by se měla struktura sociálních úřadů, které by posuzovaly nároky na sociální pomoc a vykonávaly právní poradenství a informační činnost v sociální oblasti. Podle sociálních demokratů jsou významným nástrojem hospodářské politiky tripartitní jednání na vládní úrovni. Za hlavního mluvčího zaměstnanců považují samostatné odbory, které jsou "reálnou silou s mezinárodními vazbami". Bezprostředním cílem hospodářské politiky ČSSD má být udržení nebo snížení nezaměstnanosti. Dlouhodobým cílem je zajištění práva na práci aktivní politikou zaměstnanosti. "Trváme na skutečnosti, že právo na práci je základním lidským právem garantovaným státem," konstatuje ČSSD v návrhu volebního programu. Sociální demokracie hodlá zpracovat konkrétní průmyslovou, energetickou, stavební, dopravní, spojovou a zemědělskou politiku. Dalším cílem má být dlouhodobě vyrovnaný rozpočet "respektující princip decentralizace pravomocí státu na vyšší územně samosprávné celky a obce". ČSSD odmítá plnou liberalizaci tam, kde zkušenosti ukazují potřebu spolupráce státu. Trh není schopen řešit svou "neviditelnou rukou" všechny problémy, píše se v návrhu. Jak včera LN informoval místopředseda ČSSD Jaromír Kuča, aktualizovanou verzi programu by měla přijmout programová konference strany začátkem příštího roku. 
news Vláda odmítla poslanecké návrhy zásad zákona o referendu Praha - Vláda včera odmítla tři návrhy zásad zákona o referendu poslanců ČMUS, LB a ČSSD. Zamítnutí odůvodnil premiér V. Klaus tím, že návrhy jsou v rozporu s ústavou. Znamenaly by porušení principu zastupitelské demokracie v ČR či jeho nahrazení přímou demokracií. Referendem by v tomto pojetí bylo možno například měnit zákony. Premiér zdůraznil, že referendum, které by se týkalo konkrétní věci, je v ústavě zakotveno, a proto je speciální zákon zbytečný. Vláda rovněž zamítla dva poslanecké návrhy zásad zákonů o státních svátcích, které počítají se zvýšením počtu svátků z dnešních deseti na 12, resp. 13. Podle Klause by dnešní počet svátků neměl být konečný, dnes bychom se prý ale měli snažit přiblížit Evropě něčím jiným než počtem svátků. Vláda schválila i návrh na obeslání světového summitu pro sociální rozvoj v Kodani v březnu tohoto roku. K nezařazení zástupce odborů Klaus řekl, že jde o delegaci vlády, nikoli různých organizací. 
description Stonožka chrání život kojenců Praha - Ještě nedávno nemohli na dětské klinice Všeobecné fakultní nemocnice v Praze zachránit všechny těžce nemocné novorozence a kojence. Od tohoto týdne však mají přístroj, který umožní malým pacientům přežít, protože zabrání selhání krevního oběhu. Klinika nemá svou porodnici, ale je tu Jednotka intenzívní a resuscitační péče, kde léčí 150 až 160 nedonošených novorozenců a postižených kojenců ročně. Vedoucí jednotky MUDr. Václav Vobruba říká, že polovina dětí může dýchat jen díky plicnímu ventilátoru. Zároveň však tito pacienti potřebují, aby bylo celé jejich tělo zásobováno okysličenou krví. Běžnou praxí je podávání léků. Ty však mají vedlejší účinky. Před několika lety bylo zjištěno, že prokrvení je možno dosáhnout oxidem dusnatým. Přístroj na jeho podávání byl sestrojen také v Brně. "Stojí ale 800000 a to si nemocnice nemohla dovolit," uvádí Václav Vobruba. Přístroj se však podařilo koupit díky hnutí Na vlastních nohou, které vede Norka Bela Gran Jensenová. Logem hnutí je stonožka a jeho účastníky jsou děti, které chtějí pomoci svým nemocným vrstevníkům "na vlastní nohy". Kreslí vánoční pozdravy, které si v Norsku kupují různé firmy a posílají je svým klientům. Za získané peníze bylo koupeno už několik přístrojů do českých nemocnic a léčeben. Loni se pozdravů prodalo za 300 tisíc norských korun a je o ně velký zájem. Přístroj pro dětskou kliniku v Praze "stál" 10000 pozdravů. "Letos po mně chtějí 100000 takových přání," řekla Bela Gran Jensenová, která tvrdí, že české a moravské děti kreslí nejlépe na světě. "Připomínají nám, že je něco důležitějšího než byznys." 
news V České republice i v Německu vrcholí jednání o koncepci oslav konce války Praha - Jednotnou koncepci oslav 50. výročí konce druhé světové války projednala včera česká vláda. Zasedání se zúčastnil také prezident republiky Václav Havel a předseda Poslanecké sněmovny Milan Uhde. Podle prezidenta budou mít oslavy státní charakter a akce pořádané jednou ústavní institucí se zúčastní i zástupci těch ostatních. Hlavním bodem oslav bude večerní koncert České filharmonie 8. května v Rudolfinu s následnou recepcí za účasti ústavních činitelů, členů diplomatického sboru a veteránů 2. světové války. Na oslavy vyčlenila vláda z rozpočtu 10 miliónů korun. Prezident Havel při odchodu z jednání vlády uvedl, že v diskusi zvítězil názor, aby na oslavy byli přizváni i zástupci Německa. Premiér Václav Klaus však po skončení jednání LN řekl, že vláda o této věci včera ještě nerozhodla. Varoval ale před tím, aby se z otázky výběru hostů na oslavy dělal vnitropolitický problém. V Německu s blížícím se výročím ožívá diskuse o tom, zda 8. květen 1945 znamenal porážku, nebo osvobození Německa. Čelní politikové SRN se hlásí k výroku bývalého prezidenta Richarda von Weizsäckera z roku 1985: "8. květen byl dnem osvobození." Kancléř Helmut Kohl chce výročí využít k aktu usmíření Německa s jeho někdejšími protivníky. Měl by se zúčastnit oslav konce války 7. května v Londýně a o den později v Paříži. Německo si jinak připomene letošní 50. výročí konce války zvláštním zasedáním Spolkového sněmu v Berlíně 8. května. Vrcholem oslav by měla být návštěva izraelského prezidenta Ezera Weizmanna jako hlavy státu Židů, kteří byli nacisty za války masově vyvražďováni. O obou akcích ještě není oficiálně rozhodnuto. 
news Svit zvyšuje vývoz do Ruska Brno - Akciová společnost Svit Zlín zvýšila v posledních dvou letech podstatně vývoz bot do zemí bývalého SSSR. Ještě v roce 1990 vyvážel Svit do SSSR 35 procent své produkce 40 miliónů párů bot. V roce 1992 poklesl tento podíl na pouhá 3 procenta. Vloni se tento podíl zvýšil na současných 17 procent. Podle generálního ředitele Svitu Vladimíra Lukavského by se export do Ruska měl dále zvyšovat. "Rusko a země SNS jsou dnes jediným potenciálně volným trhem s botami," řekl V. Lukavský. Postup transformace největší tuzemské obuvnické společnosti je podle Lukavského negativně ovlivněn především nesplacenou pohledávkou v Rusku, kam Svit vyvezl na základě mezivládní clearingové dohody zboží v hodnotě 45 miliónů dolarů. Dodnes ruská strana splatila pouhých 5 miliónů z této dlužné částky. Vinou vysokého zatížení touto pohledávkou se podnik dostal do platební neschopnosti a jeho hospodaření bylo poznamenáno vysokými sankcemi za neplnění finančních závazků vůči smluvním partnerům a státní pokladně. Po 300miliónové ztrátě, kterou společnost utrpěla v roce 1993, dosáhl vloni Svit při obratu 4 miliardy Kč zisku ve výši 13.5 miliónu korun. Rok 1995 by podle Lukavského měl být rokem další konsolidace společnosti. Management Svitu usiluje o vytvoření holdingové společnosti, která by vznikla přetvořením současných devíti divizí na samostatné právní subjekty. Konečná podoba společnosti je však podle Lukavského závislá na názoru rozhodujících akcionářů. 34 procent akcií Svitu vlastní Investiční a poštovní banka, První investiční akciová společnost a Toma Otrokovice. Individuální akcionáři získali ve druhé vlně kupónové privatizace z nabízených 61 procent akcií plných 55 procent. Svit vloni vyrobil 9 miliónů párů bot, z nichž polovina nalezla odbyt na domácím trhu, 33 procent bylo exportováno na trh západoevropských zemí a 17 procent do zemí bývalého SSSR. Zaměstnává 6100 lidí. 
overview Vymáhání dluhů v zahraničí jde ztěžka Alžírsko ještě loni čerpalo od české vlády 234 miliónů korun . Úvěr Albánii byl zamítnut . Irák a Libye nesplácejí nic TABULKA Podle údajů ministerstva financí činily ke konci loňského roku pohledávky ČR z vládních úvěrů zhruba 3.5 miliardy dolarů, z toho 1.8 mld. dolarů bylo od počátku poskytnuto ve směnitelných měnách. Jak vyplývá z údajů České národní banky, s výjimkou Egypta a Alžírska většina dlužníků vládní úvěry, které byly sjednány v mnoha případech ještě předlistopadovými vládami, nesplácí. Největším dlužníkem ČR je Ruská federace. Z jejího dluhu vůči ČR, který činí zhruba 3.5 mld. dolarů a zahrnuje také saldo obchodní výměny z let 1990 a 1991 v celkové výši 1614 mld. dolarů, činí čistý vládní úvěr (který ČSSR poskytla v lednu 1989) spolu s nesplacenými úroky 1.53 mld. dolarů. Podle dohody o restrukturalizaci dluhu mezi ČR a Ruskou federací z června loňského roku začne Rusko vládní úvěr splácet od roku 1996 a nesplacené úroky (celkem 230 mil. dolarů) z let 1990 až 1993 od roku 1999. Mimo uvedené položky Rusko dluží ČR dalších 32 miliónů dolarů z tzv. technického úvěru, což je podle expertů ministerstva financí jiná forma salda obchodní výměny z roku 1991, a přímo českým podnikům 330 miliónů dolarů, ze kterých loni splatilo 30 miliónů. Saldo obchodní výměny z přelomu osmdesátých a devadesátých let, které podle dohody o restrukturalizaci dluhu Rusko začne splácet až v roce 1999, a tzv. technický úvěr, který je splatný už od roku 1994, nelze podle bankovních expertů označit za "čistý" vládní úvěr. Dluh, který plyne z česko-slovenské účasti na výstavbě jamburgského plynovodu, Rusko od roku 1989 bez problémů splácí dodávkami plynu. První etapa splátek plynem, které experti ČNB tržně ohodnocují na 300 až 400 miliónů dolarů ročně, byla uzavřena loni, druhá skončí v roce 1998. Jak vyplývá z informací ministerstva financí a ČNB, řada pohledávek českého státu v zahraničí nemá podobu přímých vládních úvěrů, přesto má charakter vládních pohledávek. To je příklad některých finančních operací, které byly před listopadem 1989 formálně vedeny jako pohledávky Československé obchodní banky, a clearingových dohod se zeměmi RVHP, ale také určitých současných investičních akcí ČR v zahraničí. Podle informací LN česká, resp. československá federální vláda už od roku 1991 přímé vládní úvěry neposkytuje. V současné době některé země čerpají zbývající část úvěrů uzavřených před rokem 1989. Tímto způsobem například Alžírsko získalo loni z ČR 234 mil. korun. Návrh na poskytnutí vládního úvěru Albánii byl podle expertů ministerstva financí pro vysoké riziko zamítnut. Podle údajů, které mají LN k dispozici, se na vládních úvěrech, které byly od počátku poskytnuty v konvertibilních měnách, nejvíce podílejí arabské státy. Loni ze svého stomiliónového dluhu splatil 20 mil. dolarů Egypt, plynule hradí své závazky Alžírsko. S odůvodněním na embargo OSN dluhy podle ministerstva financí vůbec nesplácejí Irák a Libye. Zdroje LN, které mají přístup k informacím o vládních pohledávkách ČR, uvádějí, že financování těchto půjček bylo v každém jednotlivém případě individuální záležitostí a jejich dnešní dolarové ohodnocení je velmi složité. Podle informací LN činí například české pohledávky v Jemenu 739 miliónů korun, v Súdánu 1.19 miliardy korun a v Mosambiku 411 miliónů korun. Z úvěrů, které poskytla bývalá ČSSR v nekonvertibilních měnách, činí 260 miliónů korun půjčka Mongolsku, 500 miliónů Vietnamu, 214 miliónů Indii a 60 miliónů korun Kambodži a Afghánistánu. Úrokové sazby z vládních půjček, které měly v minulosti silný politický podtext, byly podle bankovních specialistů výrazně nižší než tržní světové sazby. Jak vyplývá z informací ministerstva financí a České národní banky, probíhá vymáhání českých vládních pohledávek v zahraničí jen velmi obtížně, některé z nich jsou již údajně odepsány. 
other Poplašná zpráva rozčílila Vršovické 
sport Vítkovické problémy se sestavou Šlágrem 42. kola hokejové extraligy je zápas ostravského týmu na Spartě Praha - Zatímco prvních šest mužstev tabulky hokejové extraligy (ELH) může v dnešních zápasech 42. kola myslet především na vylepšení pozice pro vstup do play off a předposlední Pardubice s poslední Jihlavou už jenom na prestiž, nejméně třem týmům půjde o hodně. Střetnutí Sparta - Vítkovice bude existenční a prohra bude pravděpodobně stát postup. Slavia si v úterý zkomplikovala situaci remízou se Zlínem a v Jihlavě k udržení naděje musí vyhrát. Ani Litvínov by neměl podceňovat předposlední Pardubice (již s Bieglem a Šejbou), protože ztráta bodů by se mu za určité konstelace výsledků nemusela vyplatit. Slavia má po úterním střetnutí se Zlínem zraněného brankáře Tótha a obránce Hořavu. Oba při včerejším tréninku chyběli a o případném startu se rozhodne až před zápasem. Po zákazu startu v jednom střetnutí se vrací kapitán Jelínek. Sparta nastoupí v nejdůležitějším utkání kola ve stejné sestavě jako v úterý ve Vsetíně, chybět bude obránce Toužimský, jehož trápí čelní dutiny. Vítkovice budou mít problémy se sestavou. Folta má potíže se zády, Škutu zlobí zánět nohy a Chlubnu opět koleno. Trenér Vítkovic Vladimír Stránský k utkání řekl: "Zápas s pražskou Spartou je rozhodující v boji o účast v play off. Pražané budou mít výhodu domácího prostředí, ale pokud chceme zůstat ve hře o osmé místo, musíme získat minimálně bod." 
description Adresné sociální dávky... (LN 13. 2. 1995) Je důležité přehodnotit, zda jsou rodinné přídavky pouze dávkou sociální. Vloni dosáhla porodnost u nás nejnižších hodnot, což je zpráva alarmující. Je otázka, zda omezení přídavků na děti bude v souladu se státní populační politikou. Připravovaná opatření nejvíce zasáhnou mladá manželství plánující první dítě a pak rodiny početnější. Protože každé dítě je pro stát důležitou hodnotou, je nutné, aby se podílel na ochraně jeho zájmů. Každé dítě je budoucím daňovým poplatníkem a na jejich počtu bude záviset i perspektiva vývoje důchodového věku. Považujeme za nešťastné určit hranici násobku životního minima, které rozdělí rodiny na chudší a bohatší. Sejdou se zde rodiny, které vlastní pílí, schopnostmi, plným nasazením a odříkáním dosáhnou dané finanční výše srovnatelné s rodinami, jimž stát určenou částku dorovná. Rodinné přídavky nebyly žádnou převratnou částkou, která by mohla vést ke zbohatnutí. Investice na školní potřeby narůstají. Proto by stát měl minimálně tuto částku rodinných přídavků zachovat jako příspěvek na výchovu. I když rodiče neplatí školné, pro mnoho rodin již školní lyžařský výcvik, výuka hry na hudební nástroj a další aktivity důležité pro rozvoj osobnosti dítěte, se stávají nadstandardními. Je stát natolik bohatý, aby mohl podceňovat vzdělání a smysluplné naplnění volného času jako prevenci kriminality dětí? Nenese již dlouho důsledky nedocenění matek v domácnosti, které se zříkají osobní kariéry ve prospěch dětí? Proč je finančně ignoruje a v jejich důchodu, byť vychovaly kvalitní daňové poplatníky, je znevýhodňuje jako nepracující občany? 
invitation Festival Starý zákon v umění zahájí v září Job Petra Ebena Varhanní kompozice Petra Ebena Job zahájí 3. září v Lichtenštejnském paláci v Praze mezinárodní festival nazvaný Starý zákon v umění. Rozsáhlá akce soustředí výstavy, divadelní a baletní představení i koncerty, které se uskuteční především v pražském Rudolfinu, u sv. Jakuba a v kostele sv. Šimona a Judy. Kromě České republiky se zatím k účasti přihlásily Norsko, Německo, Itálie, Rakousko, Švédsko, Izrael a Rusko. Z hudebních kolektivů se v Praze představí například Norští sólisté, Jeruzalémský symfonický orchestr a Komorní orchestr z Halle. Pravděpodobně vystoupí i Česká filharmonie, Symfonický orchestr Českého rozhlasu, brněnská Státní filharmonie, Talichův komorní orchestr a soubory Archi Boemi a Virtuosi di Praga. Do programu festivalu přispěje Státní opera Praha, Divadlo na Vinohradech a balet Národního divadla z Brna. V rámci festivalu se bude konat reprezentativní izraelská archeologická výstava nazvaná City of David (Město Davidovo), výstavy výtvarného umění i expozice studentských prací pražské Akademie výtvarných umění. Další akce připraví pražské Židovské muzeum, Památník národního písemnictví, Národní galerie a Národní muzeum. 
invitation Světový mumraj v černobílých čarách Národní muzeum představuje kolekci izraelského kresleného humoru "Izrael byl již světu představen na nespočet způsobů, teď se tak stalo poprvé v černobílých čarách". Těmito slovy uvedl kurátor Dan Pattir putovní výstavu IZRAEL V KARIKATUŘE, která nyní (do 5. března) hostuje v pražském Národním muzeu. Návštěvníkům výstavy se však nepředstaví pouze Izrael, ale do jisté míry i celý svět - stačí se ostatně podívat do katalogu na rodiště všech třiceti zastoupených žen a mužů. Nikoho proto nemusí udivit široký rozptyl forem - od barevného superrealismu amerického magazínu po "ruskou", humorně volnou grafiku. Pestrost námětů - od kreslené anekdoty po separátní karikatury jednotlivých politiků - vysvětlil Pattir tím, že dostal naprosto volnou ruku, aby představil pokud možno vše. Různost politických postojů nakonec popsal izraelskou verzí klasické židovské anekdoty: Dva Izraelci - šest politických názorů. Z této různosti vyplývá hlavní slabina, ale i stěžejní klad výstavy. Na jedné straně zůstává mnohé pouze naznačeno, nakousnuto, nedořečeno. Na druhé straně se však pozornému návštěvníkovi dostane nejednoho poučení o řadě detailů z pohnuté historie Izraele včetně dob před vznikem státu - a to i se zakazujícím cenzurním razítkem britských mandátních úřadů. Po Lisabonu a Varšavě jde o třetí zastávku kolekce, která by se měla toulat světem ještě asi rok . Po návratu se pak v Izraeli stane základem stálé expozice kresleného humoru. Proti všem předchozím a následujícím městům má Praha něco málo navíc: nestor izraelské karikatury Ze'ev přidal speciálně jen pro ni několik kreseb, jimiž reagoval na československé události. Zvláštní zmínku si zaslouží ještě Ranan Lurie - zosobňující špičku současné světové karikatury - a snad také Saed Nahari, který reprezentuje izraelskou arabskou komunitu. Ctitele kresleného humoru zajisté potěší, že současná výstava je počátkem nového projektu Národního muzea a měly by po ní následovat další. Pojem "světlo ze Sionu" tak získává nový a velmi zajímavý význam. 
essay Jaké bude Srbsko? Ze zahraničního tisku Na otázku, proč krajinští Srbové tak briskně odmítli velkorysou nabídku autonomie ze strany "malé kontaktní skupiny" (Z-4), i když jim splňuje téměř všechna jejich přání, odpověděl jeden znalec této scény (který není ani Srb ani Chorvat) překvapivě jednoduše: jsou to "sedláci" z velmi primitivní oblasti, kteří by náhle mohli okusit kouzlo moci, uvádí komentář německého deníku Die Welt. Chování mnohých srbských politiků a vojáků je pro Západ již dlouho hádankou. Nyní jedna Srbka, intelektuálka a bývalá komunistická tajemnice, kterou Tito v roce 1972 sesadil kvůli "liberalismu", načrtla psychologickou situaci svých krajanů. Srbové si odedávna "více cenili společenskou rovnost než vnitřní svobodu", napsala Latinka Perovičová v jedněch srbských provinčních novinách a nová, protirežimní Borba to přetiskla. Podle Perovičové se reformy v Srbsku uskutečňovaly jen "brutálním" způsobem: násilím, nikoli smlouvami. Tím je také podmíněno spojení nacionalismu a komunismu v dnešním Srbsku. Nelze přehlédnout, že během tolik opěvované "srbské demokracie" dřívějších dob - tedy před první světovou válkou - se nikdy žádná opoziční strana nedostala k moci volbami: "Srbové ve svých dějinách vždy volili existující moc". Všem vládnoucím režimům v Srbsku vždy pomáhala armáda, aby starý řád nebyl zničen, ale zachován, připomíná Die Welt. Dodatečně je možno říci, že paseka, kterou Tito počátkem 70. let udělal mezi liberály v srbské komunistické straně, k nimž Perovičová patřila, vytvořila předpoklady pro to, aby později převzalo moc Miloševičovo křídlo. Až budou jednoho dne zrušeny sankce, stane Srbsko před skutečnou katastrofou. Pak se ukáže, jak velká propast je odděluje od Západu - a také od sousedních zemí. Není možno vyloučit sociální nepokoje, které se mohou vystupňovat až do vnitrosrbské občanské války. To všechno by mohlo skončit svržením "silného muže", Slobodana Miloševiče - a nakonec i vojenskou diktaturou. Již teď se Radovan Karadžič snaží proti Miloševičovi vystupovat jako "nový Karadjordje" (vůdce srbského protitureckého povstání v letech 1804-1813, zakladatel dynastie Karadjordjevičů). Miloševič by nebyl prvním srbským vládcem, kterého jeho stoupenci nejprve oslavovali a pak ukamenovali. 
news Útok na autobus v Tádžikistánu Dušanbe - Jednu oběť a šest zraněných si podle posledních informací vyžádal včerejší útok neznámých pachatelů na autobus v tádžickém hlavním městě Dušanbe. V autobusu cestovali zaměstnanci ruské vojenské nemocnice, převážně ženy, působící v Tádžikistánu v rámci mírové operace jednotek Společenství nezávislých států. Velitel ruských ozbrojených sil v Tádžikistánu generál A. Čečulin uvedl, že autobus byl zasažen řízenou protitankovou střelou. "Útok nebyl namířen přímo proti lidem, ale proti Rusku," prohlásil Čečulin. Podle něho jde o provokaci související s oslavami Dne obránců vlasti. 
news Falšovalo se na Mejstříkově psacím stroji Soudní síň Praha - V procesu s Martou Chadimovou včera vypovídal novinář Martin Mejstřík. Řekl, že obžalované v roce 1992 zapůjčil svůj kufříkový psací stroj, který loni po dovolené našel doma poškozený tak, že se s ním nedalo psát. "Neříkám, že stroj poškodila M. Chadimová," dodal a uvedl, že klíče od jeho bytu měli i jeho příbuzní. Na Mejstříkově psacím stroji byly podle výpovědi soudního znalce zfalšovány dva originály listin, které obžalovaná předala soudu. Svědek sdělil, že M. Chadimová měla loňského roku klíče od jeho bytu, když odjel na dovolenou. Poté, co stroj našel poničený, oznámil tento fakt předsedovi senátu, který rozhoduje o kauze Chadimové. Mejstřík včera nebyl schopen potvrdit, zda jde skutečně o jeho stroj, či zda mu stroj, který policie zajistila, nebyl do bytu podvržen. Podivné se mu zdály páka i válec zajištěného stroje. Podle jeho slov je možné, že v případě stroje šlo o provokaci, neboť se jako novinář v případu angažoval ve prospěch Chadimové, navíc byli s Chadimovou přátelé a znali se asi dvanáct let. Chadimová je obžalována z padělání veřejných listin a následného pokusu o podvodné vylákání nemovitého majetku. Mimo jiné se podle obžaloby pokusila vylákat na řádu premonstrátů v Praze na Strahově budovy v hodnotě téměř 43 miliónů korun. Dále je obžalována z podvodného vylákání nábytku asi za 80000 korun a z maření výkonu úředního rozhodnutí. 
topic_interv Otázka pro Michala Tošovského, předsedu Úřadu pro technickou normalizaci Úterní porada ministrů schválila váš návrh právní úpravy, kterou by se měla přenést odpovědnost za dodržování a kontrolu jakosti zboží ze státu na výrobce a dovozce. Proč je tato změna potřebná a co bude konkrétně znamenat pro spotřebitele? Tato změna je nevyhnutelná. Mohl-li stát kvalitu garantovat v době centrálně řízené ekonomiky, nemůže totéž dělat v ekonomice tržní. Navrhovaný systém proto musíme přijmout, chceme-li vstoupit do EU. Již předtím nám ale pomůže odstranit řadu technických překážek obchodu se zeměmi EU. Obavy z přímého dopadu tohoto opatření na spotřebitele jsou zcela liché, neboť žádné uvolnění kontroly nehrozí. U většiny výrobků sice odpadne schvalování státní zkušebnou a odpovědnost se všemi důsledky ponese výrobce. Stát bude ale dále kontrolovat, zda výrobce takovou odpovědnost unáší. Pokuty za nedodržení předpisů by se naopak měly zvýšit, řádově na milióny korun. Ministři se shodli na tom, že předmětem veřejného zájmu je bezpečnost a zdraví osob, nikoli jakost - ta je daná trhem. 
other Ve Slezské ulici DIPRA přišla v rámci restituce o část dílny. V přestavěných prostorách mentálně postižení balí do pytlíků gumičky. 
news Zieleniec: Svět se stává globální "Evropa má nezanedbatelný rozměr, který je spojen s evropskou identitou. Svět se stává globální - posiluje se vědomí islámské jednoty, zrychluje se vývoj v oblasti jihovýchodní Asie. Expanze těchto států a jejich vědomí jisté sounáležitosti vytváří také nutnost vnímat více to, co nás Evropany spojuje, než to, co nás od sebe dělí. Vzniká tak i průmět vědomí evropské sounáležitosti do zahraničněpolitických postojů. Vyjadřuje se to v diskusích a krocích souvisejících se společnou obranou, s budováním Západoevropské unie jako bezpečnostního obranného pilíře EU," říká ministr zahraničí Josef Zieleniec v rozhovoru pro LN na straně 8. 
news V Polsku se činí cizí banky Západní finančníci pronikají do východní Evropy Frankfurt - Německá Dresdner Bank a francouzská Banque Nationale de Paris ve čtvrtek oficiálně otevřely svou společnou dceřinou banku v Polsku. Banka BNP-Dresdner Bank (Polska) S. A. bude mít základní kapitál deset miliónů USD, obě banky se na kapitálu podílí stejným dílem. Banka bude zaměstnávat 30 pracovníků, kteří budou nabízet bankovní služby firmám v průmyslu a obchodu. Mezi klienty mají být přední polské podniky, společné podniky se zahraničními společnostmi a polské pobočky německých, francouzských a jiných zahraničních firem. Banka bude rovněž aktivní v devizových službách, financování zahraničního obchodu a financování projektů. BNP a Dresdner Bank úzce spolupracují již několik let. Jejich spolupráci lze pozorovat na společných bankách v Budapešti, Praze, Petrohradě a Moskvě. 
collection Z okresů Olomouc - V lednu letošního roku činila míra nezaměstnanosti v okrese Olomouc 4.19 %, což představuje 4786 evidovaných uchazečů o zaměstnání. Z tohoto počtu bylo 2563 žen. Ve stejném období loňského roku registroval olomoucký pracovní úřad 5168 lidí bez práce ( 4.3 procenta), z nichž ženy tvořily více než polovinu (2633). V prvním měsíci letošního roku přibylo na seznamu úřadu práce v Olomouci 1265 nezaměstnaných, v loňském lednu se přihlásilo 1338 osob. Počet evidovaných absolventů se snížil z 583 v roce 1994 na letošních 441 nezaměstnaných. Nejvíce absolventů bez práce představují vyučení. V lednu 1994 registroval olomoucký úřad práce 817 volných míst, v letošním prvním měsíci 1055. Karlovy Vary - počet nezaměstnaných v karlovarském okrese vzrostl podle údajů tamějšího úřadu práce v lednu letošního roku na 1.1 %, což představuje celkem 723 osob bez práce. Nezaměstnaností je nejvíce postiženo město a okolí Karlových Varů, Nejdecko, Žluticko a Tepelsko. Mezi uchazeči o zaměstnání převažují ženy a dělníci. Pardubice - Míra nezaměstnanosti v pardubickém okrese činila k letošnímu 31. lednu 1.7 %. Úřad práce v Pardubicích k tomuto datu evidoval 1449 nezaměstnaných, z toho 964 žen a 251 osob se změněnou pracovní schopností. Ve stejném měsíci přibylo v evidenci 414 osob bez práce, vyřazeno jich bylo 343. Největší podíl nezaměstnaných tvoří dělníci (854). Bez práce zůstalo také 374 technickohospodářských pracovníků a 221 mladistvých absolventů všech typů škol. Pardubický úřad práce registruje celkem 1268 volných míst. Dělníci se mohou uplatnit na 885 pracovních místech. Na technickohospodářské a ostatní pracovníky čeká 401 pracovních příležitostí. Občané se změněnou pracovní schopností mohou využít 14 volných míst. 
news Obce budou bohatší o dividendy Akcie distributorů plynu a elektřiny budou převedeny před valnými hromadami Ostrava - Do konce prvního pololetí by měl být uskutečněn bezúplatný převod 34 procent akcií distribučních elektrárenských a plynárenských společností obcím a městům. Včera v Ostravě to řekl předseda Fondu národního majetku Roman Češka. Podle něho se tak stane ještě před uskutečněním valných hromad těchto společností, takže obcím a městům, které už budou jejich vlastníky, by již mohly být vyplaceny dividendy. Bezúplatné převody by se měly týkat asi 6200 obcí a měst. K privatizaci hutí na severní Moravě a ve Slezsku Češka řekl, že porada ekonomických ministrů schválila projekt privatizace Třineckých železáren a nyní už může být otevřeno výběrové řízení na vlastníka 51 procent akcií této firmy. Přednost v prvním kole by měli dostat čeští zájemci. S návrhem privatizace akciových společností Vítkovice a Nová huť se ekonomičtí ministři zcela neztotožnili, doporučili však návrh urychleně dopracovat. Podle R. Češky je nezbytné, aby při privatizaci hutí měly všechny srovnatelné startovní podmínky vstupu do soukromého sektoru. Češka v Ostravě navštívil také regionální pracoviště FNM. Od ledna působí takovýchto pracovišť v ČR sedm a sídlí v bývalých krajských městech. Mají 50 zaměstnanců, kteří zajišťují veřejné dražby a soutěže a řeší problémy kolem placení či neplacení privatizovaného majetku. 
other Z držitelů kupónů se stávají akcionáři Výběru makléřské firmy je potřeba věnovat jisté úsilí V RM-Systému lze obchodovat bez prostředníka 
review Bible - postavy a příběhy Z knihy Elie Wiesela Kniha Bible - postavy a příběhy (vydal Sefer) vznikla uspořádáním původních přednášek, které Elie Wiesel (1928), laureát Nobelovy ceny za mír, americký spisovatel a náboženský myslitel rumunského původu píšící ve francouzštině, proslovil na Sorbonně a na několika amerických univerzitách. Přemýšlí v nich o klíčových postavách Starého zákona (Adam, Kain a Ábel, Izák, Jákob, Josef, Mojžíš, Job) jako člověk konce dvacátého století, konfrontuje jejich příběhy se svým osudem, se zkušeností člověka, jenž přežil Osvětim, "neboť židovské dějiny se odehrávají v přítomnosti". Náročný text přeložila z francouzštiny Alena Bláhová. Jako dítě jsem čítával tyto biblické příběhy s okouzlením, jež se mísilo s úzkostí. Představoval jsem si Izáka na oltáři a plakal jsem. Viděl jsem Josefa, vládce Egypta, a smál jsem se. Proč se k nim vracet? Je na vypravěči, aby to vysvětlil. Jelikož je více žákem nežli čímkoli jiným, nebude jeho cílem historická exegeze, nýbrž obnovení živého vztahu ke vzdáleným, zároveň však skrytě přítomným postavám, jež utvářely jeho bytost. Bude se snažit rekonstruovat jejich portréty na základě biblických a midrašických textů, aby je posléze přesadil do přítomnosti. Obětování Izáka příběh přeživšího Je to matoucí příběh, v němž vládne strach. Strach a víra. Strach a výzva. Strach a smích. V celé své hrůze se tento příběh stal zdrojem útěchy pro všechny, kteří ho přijali za svůj a předávají ho dále, vtiskujíce do něj svou vlastní zkušenost. Je to příběh, v němž je obsažen židovský osud v celé své úplnosti, stejně jako plamen obsahuje jiskru, z níž se rozhořel. Najdeme v něm všechna velká témata, všechny vášně a všechny neustále se vracející motivy dobrodružství, zvaného judaismus: úzkost člověka tváří v tvář Bohu, jeho hledání čistoty a smyslu, jeho rozpolcenost mezi absolutní vírou a absolutní spravedlností, mezi potřebou poslouchat Boha a potřebou neposlouchat, žízeň po svobodě a žízeň po oběti, touhu ospravedlnit naději či beznaděj slovem a tichem, stejným slovem a stejným tichem. Je zde vše. Již sama forma tohoto příběhu, přísná a silná, nemající v Knize knih obdoby, nám bere dech. Každé jeho slovo zvučí v nekonečnu, vyvolává konflikty a dramata a odhaluje celé okolí, opírajíc se přitom o minulost a pokračujíc do budoucnosti, aby nakonec vyvrcholilo v teatrální scéně, jež obdařuje postavy jinou lidskou dimenzí, jiným rozměrem. Situace obtěžkaná metafyzickými otázkami však zůstává každým coulem skutečná, palčivě aktuální. Tento prastarý příběh je stále naším příběhem a zůstane jím v tom nejdůvěrnějším smyslu. Každý z nás je povolán, aby v něm sehrál svoji roli. Jakou? Jsme Abraham nebo Izák? Jsme Jákob, to znamená Izrael. A Izrael začíná Abrahamem. Jednoho dne se však Bůh rozhodne, že Abrahama vyzkouší podesáté a naposled: Vezmi svého syna a přines mi jej za oběť. Užívá přitom výrazu ola, což znamená oběť, holocaust. A Abraham poslechne. Bez řečí. Aniž by se pokoušel pochopit, smlouvat. Bez jediného slova, bez jediné slzy. Nikomu se nesvěří, ani své ženě Sáře. Prostě jen vyčká následujícího rána, a zatímco Sára ještě spí, zapřáhne osla. Se synem a v doprovodu dvou sluhů se vydává na cestu k hoře Moria. A pak, po třídenním putování, jež podle Kierkegaarda trvalo déle nežli oněch čtyři tisíce let, které nás od události dělí - zanechávají otec se synem sluhy i osla na úpatí a vydávají se na cestu k vrcholku hory. Tam vztyčují oltář a připravují rituální scénu. Vše je po ruce: dřevo, nůž, oheň. Obětující i oběť si dlouho hledí do očí. Na okamžik zatají celé Stvoření dech. Jeden a týž strach zachvátí otce i syna. Midraš nám popisuje strach Izákův: položen na oltáři se zavázanýma rukama i nohama, vidí Izák jeruzalémský Chrám, jak se bortí a znovu povstává: a v okamžiku nejvyšší zkoušky Izák pochopí, že to, co se děje jemu, se přihodí i jiným; že tento příběh nikdy neskončí, jeho děti ho budou prodělávat i v budoucnu. Nikdy nebudou ušetřeny utrpení. Otcova úzkost se naopak netýká budoucnosti; bude-li muset obětovat syna, aby poslechl Boha, bude muset obětovat i své vědění o Bohu a svoji víru v něj. Jestliže Izák zemře, komu otec předá tuto víru, toto poznání? Izákův konec by znamenal konec neuvěřitelného dobrodružství: ten, kdo byl první, by byl zároveň i poslední. Sotva existuje hlubší a ničivější úzkost: Žil jsem, trpěl a způsobil utrpení zbytečně. Stal se však zázrak. Smrt je poražena, osud se naplnil. Řez nožem, jenž hrozil odříznout nit rodu - a zabránit zrození Izraele - je zadržen, zrušen. Rozřešilo se tím i tajemství? Právě naopak. Z četby midrašické literatury se zdá, že je ještě palčivější. A ještě více zneklidňuje. Připusťme na okamžik, že Bůh chtěl potrestat provinivšího se otce; proč by však ukládal horší - a nejvyšší - trest synovi? Proč mu Abrahám tuto otázku nepoložil - právě on, jenž si dovolil odporovat Bohu ve věci Sodomy a Gomory! Podle midraše znal a dodržoval zákony a přikázání Tóry; nevěděl tedy, že svým činem zabije a zmrzačí samotný obraz boží? Nevěděl snad, že je lépe zemřít než zabít? Nevěděl - on, který věděl všechno -, že v židovské tradici je Bůh povinen dodržovat svůj vlastní Zákon včetně toho nejnaléhavějšího ze všech: Nezabiješ! Nebo si snad máme představovat nějakou lidštější motivaci podivného Abrahamova počínání? Nepřiznaný otcův odpor vůči synovi, který ho má přežít? Nebo potřebu člověka zabíjet to, co miluje? Otázky tryskající z této neproniknutelné události z ní činí jedno z největších tajemství naší historie; a toto tajemství je tak obsáhlé, že přesahuje nejen fakta, nýbrž i jména. 
essay Krupička štěstí Když mi Jiří Krupička poslal rukopis své Renesance rozumu, která nyní vyšla v Českém spisovateli, a já do ní napoprvé nahlédl, rozklepala se mi nejen kolena, ale i nitro. A to hned z mnoha důvodů: za prvé jsem se naprosto polekal, že na to se svou filozofickou erudicí nebudu mít, za druhé jsem se ocitl tváří v tvář až goethovské velikosti ducha, která mi ubírala odvahu k posuzování, za třetí na mě čišela životní zkušenost, před níž jsem si s tou vlastní (ač také přebohatou) připadal jako zelenáč. A za čtvrté jsem se nemohl ubránit skoku o několik desítek let zpátky, kdy vězeň Jiří Krupička vězně Jiřího Stránského učil nejdůležitějším slovům ve slabikáři života. Čas od času se mi stane, že mě někdo slovem či písmem označí za doktora. Protože si nemyslím, že by to bylo z důvodu, že tak vypadám, přisuzuji to svému postavení. I tak mi to nedělá moc dobře a každému říkám, že nikdo takový nejsem, že jsem to jako jeden z miláčků strany a vlády se štěstím dotáhl jen těsně k maturitě. Ale často dodávám, že pokud jsem něčeho doktor, pak jedině vězeňských věd, k čemuž jedině mě opravňuje téměř deset let tam absolvovaných. Na téhle univerzitě byl mým hlavním profesorem a vedoucím katedry svěžesti ducha a nauky o rovné páteři Jirka Krupička. Bylo mi nějakých čtyřiadvacet, byl jsem plný vzteku a zatrpklosti a nenávisti k těm, co mě pro nic a za nic "šoupli" do uranového lágru; plný touhy se pomstít, každou chvíli trestaný, protože jsem si hrál na hrdinu. Až jsem se díky jiným moudrým lidem ocitl před člověkem, který dostal zabrat víc než já, seděl už déle než já, a přesto z něj čišela pohoda, klid a jistota, které mě hned "dostaly". Až on mě pádně přesvědčil, že je pravda to, co mi už předtím říkali Jan Zahradníček a Josef Knap: že první obětí nenávisti a touhy po pomstě je její nositel. To on mě naučil, jak i v hlubině zoufalství najít alespoň kousíček modrého nebe; to od něj vím, že není místa na světě, kde nelze objevit krůpěj (nebo krupičku?) štěstí. Například na jeho semináře o nezničitelnosti svobodné vůle nikdy nezapomenu. O nezničitelnosti svobodné vůle vlastně nepojednávaly, protože Jiří je celý život především geolog s pevnou půdou pod nohama a až pak filozof - a bližší než levitace v oparech filozofických pojmů a protipojmů je mu příklad o hlavě a patě. A tak je tomu v Renesanci rozumu. Poprvé v životě jsem porozuměl i mnohému z filozofie. Tak jsem ale pochopil, že v téhle knížce o filozofii nejde. Že je to především veliké varování. A burcování. Že je nejvyšší čas použít rozumu na záchranu - a ne na zdůvodňování čehokoli, i vlastního sebezničení. Jsem hrdý a blažený, že jsem i já trochu přispěl k tomu, že vyšla. A že mi její vydání poskytlo důvod, abych Jiřímu Krupičkovi poděkoval nejen za ni. 
other Režisér a producent Jaroslav Soukup (1946) si filmařské řemeslo zkoušel od mládí při natáčení amatérských snímků. Po svém celovečerním debutu Drsná Planina (1979) realizoval několik pozoruhodných snímků, pozitivně hodnocených tehdejší kritikou: historickou studii Romaneto (1981) o osudech Jakuba Arbese, drsnou moralitu ze sportovního prostředí Dostih (1981), příběh o dvou učních Vítr v kapse (1982) a drama Záchvěv strachu z dob bachovského absolutismu. 
description Jen Vydra nestačí V posledních dnech zavládlo, navzdory kalendáři, na Šumavě jaro. Na churáňovských svazích se to zelená, běžkaři na kvildských pláních masově krouží na posledních zbytcích vlhkého sněhu. Hoteliéři a majitelé penziónů propadají lehké nervozitě. Ale opravdu jen lehké. Vědí, že Šumava přitahuje za každého počasí, v každé roční době. Je ovšem otázkou, zda toho ti, kdo se starají o žaludky a spánek turistů, nezneužívají, zda svými službami dokáží konkurovat vší kráse kolem. Turnerova chata má z tohoto pohledu pozici zcela výsadní. Nejméně sto let stará bývalá německá usedlost stojí přímo na břehu jednoho z největších šumavských lákadel - řeky Vydry. Na srovnatelném místě už, doufejme, nikdo nic podobného nepostaví. Ochránci přírody střeží Povydří jako oko v hlavě. To se to podniká, řeknete si, když vám pod okny restaurace a sedmi pokojů šumí horská bystřina, neopakovatelně krásná za letního slunce, v říjnové mlze i se sněhovými čepicemi a jiskřivými rampouchy na obřích balvanech. To se to vydělává, řeknete si při pohledu na houfy turistů žíznivě a hladově mířících do chaty z tmavého dřeva, jejíž podoba zůstala věrná prostotě místních stavení. Turnerova chata je jedinou oázou přesně uprostřed příjemné vycházky mezi dvěma turistickými body - Antýglem a Čeňkovou pilou i průsečíkem na náročnější trase ze zhůřské planiny na Horskou Kvildu. Exkluzivita, daná místem, však ještě není podle nájemce Turnerovy chaty Jaroslava Peera předpokladem bezproblémového úspěchu. Vzhledem k relativní prostotě interiéru (skromně zařízené pokoje, sociální zařízení a sprchy na chodbě) jsou ceny za ubytování zcela srovnatelné s ostatními okolními penzióny (Bystřina v Čeňkově pile s výhledem na elektrárnu nebo Hotel Hones v bývalé německé rychtě vévodící kvildským pláním) a činí s polopenzí sto osmdesát korun na osobu a den. V monstrózním betonovém hotelu v nedalekém Srní zaplatíte několikanásobek. Pravda, za standardní luxus s bazénem a veškerým pohodlím. Je pochopitelně věcí volby, zda chcete Šumavu pojmout v sociálrealistických či v autenticky prostých kulisách. Turnerova chata je tím druhým příkladem, ale i zde vládnou zákony trhu. "Předchozí nájemce zvedl ceny, za pivo chtěl třicet korun. A tak to tu zelo prázdnotou," říká Jaroslav Peer, který zde čepuje Budvar za ceny běžné spíše v nížinách než v pohořích. Z průměru nevybočují ani částky vydané za jídlo, jež sice nedosahuje takových kvalit jako třeba koláče na Horské Kvildě "u Honese" (ten borůvkový se v létě jen rozplýval na jazyku, stejně jako ještě teplý makový štrúdl, který jsem tu ochutnala před několika dny), ale na druhé straně se blíží pojmu místním personálem propagované "domácí stravy". Intimní, téměř rodinné prostředí, které vládne na Turnerově chatě i s negativními jevy této atmosféry, (např. někdy až příliš vřelý kontakt obsluhujících s hosty), je vedle přírodních krás asi hlavním lákadlem tohoto místa. "Kdo sem jednou přijede, chce se vrátit. V zimě a pak ještě v letních měsících," říká trochu ustaraný nájemce chaty, jenž musí vydělávat a zároveň hospodařit v přísných podmínkách národního parku. České zájemce i zahraniční návštěvníky (chatu si více než na Šumavě všudypřítomní Němci oblíbili Nizozemci) neodradí ani fakt, že k "Turnerce" musejí po břehu Vydry dorazit pár kilometrů po svých. Auto je nutné nechat v Antýglu nebo na Čeňkově pile, k chatě smí projet jen zásobovací vůz. "Když se v roce 1993 Vydra rozvodnila a strhla břehy, nosili jsme dlouhou dobu všechno na zádech," svěřuje se pan Peer, který by na první pohled za pohodu stále se rozšiřující klientely nasadil nejen záda. Ví však, že tohle nestačí. V tvrdé konkurenci stále se množících penziónů a hotelů všude v okolí už dávno nelze sázet jen na romantické šumění Vydry. 
news Výškoměr, nebo padák? V Oslu jednali ministři životního prostředí u kulatého stolu o hranatých problémech Profesor von Weizsäcker se na okamžik zamyslel a pak pravil: za dvacet minut dvanáct! Tam by měla podle jeho názoru stát ručička v případě, že by si ekologové zavedli stejné symbolické hodiny Armagedonu jako svého času atomoví vědci. Tento nepříliš optimistický odhad bylo jen stěží možno pominout: výrazná bělovlasá postava Ernsta Ulricha von Weizsäckera z wuppertalského Institutu pro klima, životní prostředí a energii k sobě často přitahovala daleko více pozornosti než většina z řady ministrů, kteří se účastnili druhé Konference u kulatého stolu o udržitelné produkci a spotřebě v norském Oslu. U obrovského, spíše oválného než kulatého stolu v hotelu SAS Scandinavia se nyní v únoru sešli zástupci zemí všech kontinentů, nevládních organizací, agentur OSN a institucí hostitelského Norska. Hlavním úkolem třídenního setkání bylo vypracovat dokument, na kterém by se shodlo co nejvíce účastníků a který by se stal jedním z podkladů dubnového třetího zasedání Komise OSN pro udržitelný růst. Skutečného konsensu se podařilo dosáhnout pouze v jednom: současný stav výroby a spotřeby na celém světě je více než neuspokojivý a rozhodně nezaručuje udržitelný rozvoj. Proto je nutno jej změnit. Představy se však podstatně rozcházely v tom, jak důsledná a dalekosáhlá má tato změna být a jak se má koho dotknout. Výsledkem rozporu bylo dodatečné prohlášení zemí chudého Jihu, jež vysvětlovalo, v čem se závěrečným dokumentem nesouhlasí. Radikálnější z Jižanů mluvili na tiskové konferenci dokonce o tom, že jejich země byly pozváním do Osla podvedeny. Jádro sporu vypíchl zástupce Světového fondu ochrany přírody, když v diskusi poukázal na to, že se v návrhu dokumentu mluví o změně struktury spotřeby, ne však o jejím omezení. Že tento drobný rozdíl zcela porušuje princip rovnosti všech zúčastněných. Profesor Weizsäcker v tomto kontextu prohlásil, že pokud by se německá míra spotřeby měla stát normou celosvětovou, tak je boj o ochranu životního prostředí už prohraný. Neuvažuje-li tedy Sever o omezení své spotřeby, nemůže podle představitelů Jihu od nikoho žádat, aby se předem vzdal nároku na dosažení stejné životní úrovně a aby o tomtéž přesvědčil své spoluobčany. Sever se tímto přístupem navíc předem zbavuje možnosti využít tisíciletých jižních zkušeností, které potvrzují, že kvalita života není nutně závislá na vysoké míře spotřeby. Rozpor o kvantum spotřeby zůstal sice nevyřešen, ale k její struktuře zaznělo v Oslu mnoho podstatného. Prakticky vše z toho směřovalo k odhalování a bourání všeobecných mýtů o tom, že udržitelný rozvoj je vlastně stejný rozvoj, který již známe, jen přetřený na zeleno a že udržitelnosti bude možno dosáhnout bez podstatné změny životního stylu. Existenci těchto mýtů potvrdila i María Elena Hurtado, ředitelka Světové organizace spotřebitelských svazů. Její organizace zkoumala informovanost svých členů a zjistila, že si velká část myslí, že ekologický přístup znamená především zdravě jíst. Vtažení dosud marginálních skupin do procesu změn bylo vůbec jedním z podstatných znaků konference v Oslo. Velmi zajímavý byl například krátký vstup šéfa norských odborů, který promluvil o tom, že i odbory musejí uplatnit ekologická hlediska. Bylo by totiž nesmyslné bojovat o taková pracovní místa, která by odporovala základním principům udržitelného růstu, jež by tedy současné odborářské generaci získávala výhody na úkor generací příštích. Vedle příspěvků zabývajících se principiálními změnami životních přístupů stály - a nikoliv v jejich stínu - i velice konkrétní informace o tom, jak šetřit a recyklovat zdroje. Již zmíněný profesor Weizsäcker představil činnost svého institutu, který nabízí metody schopné zvýšit využitelnost zdrojů až o tisíc procent. Jiný řečník zase předložil různé koncepce celosvětového systému obchodovatelných kreditů pro produkci kysličníku uhličitého a dalších látek vyvolávajících skleníkový efekt. Řada účastníků se shodla na tom, že by bylo zapotřebí vtáhnout do procesu i ekonomické ministry a přivést je na třetí konferenci příští rok v Oslu. Na závěrečné tiskové konferenci vyjádřil norský ministr životního prostředí Thorbjorn Berntsen potěšení nad tím, že se podařilo přejít od vzájemného postrkování (začít by měl ten druhý, proč já?) k pochopení, že začít musíme všichni. Uvedl při tom anekdotu o člověku, který musí vyskočit z letadla a může si vybrat mezi výškoměrem a padákem. Z hlediska informovanosti je výškoměr samozřejmě zajímavější, ale... I lidstvo stojí před podobným rozhodnutím. Doposud se zajímalo hlavně o údaje výškoměru. Nyní již sice sahá po padáku, ale otázkou zůstává, zda si jej dokáže včas nasadit. Má na to již jen dvacet minut. 
news V armádě vzniká elitní jádro Z dolarových příjmů se těžko přechází na plat v korunách, říká velitel V. Trněný Český Krumlov/Praha - Výcviková základna mírových sil OSN v Českém Krumlově bude v dohledné době přičleněna k havlíčkobrodské brigádě rychlého nasazení. LN to řekl ministr obrany Vilém Holáň. Dodal, že o krocích, jak z brigády rychlého nasazení, základny mírových sil OSN a kontingentu UNPROFOR v Chorvatsku vytvořit elitní jádro české armády, se teprve jedná. "Možné je i to, že základna v Českém Krumlově bude zformována do obdobného celku jako havlíčkobrodská brigáda," připustil ministr. Modré přilby by tak získaly charakter vojsk rychlého nasazení. Český kontingent UNPROFOR v Chorvatsku je dáván za příklad přibližování se české armády ke standardům NATO, profesionálové s balkánskou praxí jsou ale po návratu domů zařazováni na místa, kde zkušenosti z mise nevyužijí. Ani vojáci v záloze nemají po návratu zájem o službu v armádě. Změnu v podřízenosti základny modrých přileb Holáň zdůvodňuje i tím, že profesionálům, kteří se vracejí z Chorvatska, armáda sice nabízí umístění, mnohdy však nižší funkce, než před odchodem zastávali, a dokonce i v jiných posádkách. "Nechceme dál plýtvat zkušenostmi těchto vojáků," dodal ministr. Přestože chorvatský parlament vypověděl k 31. březnu jednotkám UNPROFOR mandát, Holáň vidí prostor k politické dohodě. "Je mi v podstatě jedno, kam nás zařadí," řekl LN velitel českokrumlovské základny podplukovník Vladimír Trněný. Důležité podle něj je, aby mezi základnou OSN a generálním štábem bylo co nejméně byrokratických mezistupňů. Trněný se domnívá, že návrat modrých baretů do mírových podmínek je spojen s mnoha úskalími. "Jsou velmi specifičtí, odvykli běžnému výcviku," říká na jejich adresu. Zklamání modrých přileb nevyplývá jen z odlišných podmínek služby, ale i z diametrálně rozdílné výše platů. "Ne každý, kdo je měsíce placen v dolarech, přivykne den ze dne korunám," říká Trněný. 
sport Netscher věří v další zlepšení Novým jménem české atletické sezóny je tyčkař Jan Netscher, který před týdnem zvítězil při mezistátním trojutkání ve Vídni výkonem 5.40 m. Jeho maximum zatím je o dva centimetry výš. "Cítil jsem, že bych se mohl dostat i na 5.50, protože mě nová tyč podle videa v tréninku vyhodila až někam k 5.65. Nejsem však zatím na ni zvyklý," říká závodník USK Praha, který věří, že se na víkendovém mistrovství ČR ještě může zlepšit. "Když skočím 5.50, mám mírný příslib, že bych mohl být nominován na halový šampionát v Barceloně," zvažuje své šance svěřenec známého tyčkařského trenéra Pavla Berana. Janu Netscherovi dříve ve výraznějším zlepšení zabránily zdravotní důvody: "Před pár lety jsem hodně vyrostl a měl jsem problémy s koleny. Prodělal jsem dvě operace čéšky, ze kterých jsem se dva roky dostával. Pak jsem si zase udělal únavovou zlomeninu a jak jsem chodil o berlích, tak jsem si zničil druhé koleno. Když už jsem loni na podzim začal trénovat, přišel nepříjemný výron kotníku, takže jsem bez přípravy skočil rovnou do halové sezóny. Kupodivu se mi však daří." Letošní Netscherovo zlepšení je zatím sedmatřicet centimetrů, což však u něho je, vzhledem ke zdravotním potížím, prý běžné. 
invitation Termín exhibice Navrátilové je znám Praha, Prostějov - Pražská exhibice nejlepší světové tenistky všech dob Martiny Navrátilové se uskuteční v sobotu 17. června na Štvanici. Český tenisový svaz, který je pořadatelem akce, má v úmyslu pozvat ještě Mary Pierceovou, Janu Novotnou a Martinu Hingisovou. "Kvůli škole a ostatním termínům je to nemožné, dneska jsem to oznámila Milanu Matzenauerovi (předseda ČTS - pozn. aut)," řekla včera LN Melanie Zoggová-Hingisová, maminka čtrnáctileté Martiny. Švýcarka českého původu Hingisová, jmenovkyně a nástupkyně bývalé světové jedničky Navrátilové, od včerejška trénuje v Prostějově, kde v příštím týdnu startuje na Nokia Cupu. 
news Muslimové přejí Bhuttové smrt Láhaur - Smrt pro Bénazír Bhuttovou a soudce Nejvyššího soudu včera v pákistánském Láhauru požadovali sunnitští muslimové poté, co Nejvyšší soud zprostil dva křesťany obvinění z rouhání, kterého se dopustili tím, že popsali zeď mešity ve vesnici Ratta Dhotran v Paňdžábu nápisy rouhajícími se proti proroku Mohamedovi. Jak oznámila agentura Reuter, policie v provinčním hlavním městě Paňdžábu Láhauru použila slzný plyn a obušky proti protestujícím věřícím, kteří skandovali "Smrt Nejvyššímu soudu", "Pověste rouhače proti Prorokovi" a "Smrt Bénazír". Zrušení rozsudku smrti přivítala pákistánská Komise na ochranu lidských práv a označila je za "triumf justice". Komise zároveň vyzvala ke zrušení zákona o rouhání, protože je zneužíván fundamentalisty. 
news Bič na malé pojišťovny Po zpřísnění původního ministerského návrhu včera parlamentní výbor pro sociální politiku a zdravotnictví doporučil sněmovně ke schválení novely zákonů o zdravotním pojištění a pojišťovnách. Lze sice očekávat, že definitivní znění bude mírnější, než včera odklepnutých minimálně 400000 klientů na jeden již existující či nově vznikající ústav, ale celkem se asi mnoho nezmění. Ostatní výbory totiž považují rozhodnutí "zdravotních" kolegů za bernou minci a také na ně čekaly. Navrhované opatření je kruté. A to poslanci ještě nakonec neschválili návrh, aby každý zájemce o novou pojišťovnu zaplatil 20 miliónů korun do státního rozpočtu. Asi tuší, že už žádná pojišťovna nevznikne. Zatím si totiž nikdo nedovede představit, s čím by musela přijít, aby k ní během dvou let přešlo téměř půl miliónů lidí. Nebude je již moci lákat nadstandardy či vlastními zdravotnickými zařízeními, neboť to novela zakazuje. Pojišťovny nečinily nic nezákonného. Jen se řídily současnými právními normami ve stylu, co není zakázáno, je nejen povoleno, ale přímo doporučeno. Proto tolik pozlacených obrouček, antikoncepcí, zájezdů k moři placených z pojistného na úkor základní péče. Pojišťovny dokonce začínaly rozhodovat o tom, jaké smlouvy s kým podepíší. To by prvním květnem mělo zřejmě skončit. Ministerstvo i zákonodárci novelou hodlají zajistit snazší kontrolu financování ústavů a jejich větší rentabilitu. Proto přišli s číslem 400000 klientů. Zatím je "za vodou" pouze Všeobecná se svými šesti milióny klientů a Hornická s 800000 pojištěnců. Ale již i ona má občas potíže zaplatit lékařům včas. Jaká tedy musí být situace v pojišťovnách, které mají třeba jenom 60000 oveček? A do jaké procentuální výše se musejí šplhat jejich režijní náklady? Lidé od zaniklých pojišťoven se vrátí pod křídla VZP, která alespoň nějakou dobu bude jedinou jistotou. Až se situace uklidní a bude jasné, které z ústavů přežijí, bude již konec "turismu" za výhodami. Zbylých šest, sedm, po spojení některých stávajících možná deset pojišťoven si konečně bude muset konkurovat nejen lepším zájezdem, ale třeba také kvalitou či promyšleným systémem plateb. 
news Bratinku reakce Bavorska zklamala Praha - Náměstek ministra zahraničí Pavel Bratinka je zklamán reakcí bavorské vlády na páteční projev prezidenta Havla o česko-německých vztazích. Bavorská vláda v úterý vyjádřila rozčarování z projevu, neboť v něm prezident odmítl odškodnění pro "německé oběti českých činů bezpráví". Havlův projev považuje Bratinka za vyvážený, a nedomnívá se proto, že by se Němci snažili dostatečně pochopit všechny body v něm obsažené: "Něco jiného je projev podrobně prostudovat a něco jiného zase být schopen pochopit, na co text poukazuje a jak vypadají některé věci z našeho pohledu." Bratinka dále řekl, že by bylo zvláštní, kdyby se s poukazem na minulost měla budovat překážka našeho vstupu do Evropské unie, která je postavena právě na odvrácení od minulosti. 
news "Bílý kůň" zůstal naživu a vypovídá Podvodníci zfalšovali razítko odborového svazu a podpis jeho předsedy Praha - Ve vazbě skončilo šest lidí, kteří se pokusili na začátku roku připravit odborový svaz KOVO téměř o 36 miliónů korun. Je mezi nimi i 21letá úřednice banky SKALA a pražský taxíkář. LN to včera řekl ředitel Úřadu vyšetřování v Praze 3 Milan Jandl. Velkou akci začali tři sokolovští "podnikatelé", z nichž jednoho už v té době stíhala plzeňská policie pro podvod, plánovat v prosinci minulého roku. Prostřednictvím taxíkáře T. V. se seznámili s jeho družkou, bankovní úřednicí A. Z. Ta jim nejprve pomohla zjistit, na které účty u žižkovské pobočky banky SKALA docházejí nejvyšší sumy. Podle pravých příkazů zfalšovali pak razítko odborového svazu KOVO a podpis jeho předsedy J. Uhlíře. Pátého ledna předložil člověk najatý jako "bílý kůň" u přepážky, za kterou seděla A. Z., příkaz k převodu 35658000 korun z odborového účtu na podnikatelské konto u České obchodní banky. Dne 12. ledna zde vybral nejprve asi sto tisíc korun, o hodinu později si přišel pro zbytek. Aby nevzbudil podezření, nechal na účtu přibližně sto padesát tisíc korun. Po vybrání peněz ho komplicové okamžitě převezli na letiště, kde dostal letenku do Německa a pětatřicet tisíc dolarů. "Původně se chystal do cizinecké legie. Sotva ale přijel do Německa, narazil na kasino a všechny peníze prohrál," uvedl M. Jandl. Po třinácti dnech se vrátil do Čech, ještě na letišti však byl zatčen. Na podivnou transakci upozornil policii 13. ledna hlavní pokladník odborového svazu. Kriminalisté zatkli v polovině února dívku i taxíkáře, minulý čtvrtek pak skončili v jejich rukou dva organizátoři. Všem pěti zatčeným hrozí trest odnětí svobody od pěti do dvanácti let. Poslední z podvodníků je pro podobný trestný čin ve vazbě v Plzni. Policie zatím při domovních prohlídkách zajistila asi 13.5 miliónu korun na hotovosti, několik aut a vybavení bytů. Po zbylých penězích se stále pátrá. Část z nich se však bance, která odborářům škodu uhradila, už nevrátí. "Jeden z podnikatelů se totiž přiznal, že už prohrál asi dva milióny v kasinu," informoval M. Jandl. Podle něj je tento případ výjimečný tím, že bílý kůň žije a může vypovídat. Většinou se totiž organizátoři podvodů těchto lidí okamžitě zbavují. 
news FDP oceňuje ;Havlův projev Bonn - "Pozitivní hodnocení" nedávného projevu prezidenta Václava Havla k česko-německým vztahům vyjádřil Ulrich Irmer, zahraničněpolitický mluvčí německých vládních liberálů (FDP) ministra zahraničí Klause Kinkela. Vyjádření prezidenta Havla z dřívějších let, že "vyhnání" Němců z Československa bylo bezprávím, označil Irmer za výzvu německé straně, aby se skončilo s účtováním. "Jsem proto nadále názoru, že je zcela nesmyslné například vznášet majetkoprávní nároky, jako to činí Sudetoněmecké krajanské sdružení," řekl politik FDP. Irmer zároveň uvedl, že se v ČR velmi přeceňuje to, co tvrdí a říkají ke vzájemným problémům minulosti sudetoněmečtí funkcionáři. Jejich výroky jednoznačně nevyjadřují oficiální německá stanoviska, zdůraznil politik FDP. 
description Lufthansa dosáhla rekordních výsledků Praha - Rekordních výsledků v přepravě cestujících i nákladů dosáhla loni Lufthansa Group. Počet cestujících tří součástí koncernu - aerolinií Lufthansa, Condor a Lufthansa Cityline - vzrostl o 6.8 % na 37.7 mil. osob. Objem nákladní přepravy včetně poštovních zásilek se zvýšil o 13.6 % na 1.44 mil. tun. Celkový počet letů dosáhl téměř 537 tisíc, což představuje přírůstek o 7.1 %. Celková přepravní kapacita koncernu Lufthansa měřená v tunokilometrech se zvýšila o 6.3 % a obrat vzrostl podle stejného kritéria o 9.5 %. Podstatně se zlepšilo využití celkové kapacity - o 2.1 bodu na 70.8 %. I když Lufthansa Group dosud neuveřejnila definitivní hospodářské výsledky za finanční rok 1994, uzavře jej podle informací společnosti se ziskem. Za prvních devět měsíců loňského roku dosáhla zisku před zdaněním 325 mil. DEM a dobré výsledky očekává i za čtvrté čtvrtletí. Stále větší počet cestujících využívá služeb této letecké společnosti i v ČR. Vloni jich přepravila z Prahy či do Prahy přes 300 tisíc. 
description I v Německu firmy loni bankrotovaly Wiesbaden - V loňském roce zbankrotovalo v Spolkové republice Německo skoro 25000 firem, což je o 22.8 procenta více než v předchozím roce. Podle výsledků Spolkového statistického úřadu ve Wiesbadenu k největšímu zhoršení došlo v oblasti stavebnictví, kde se počet insolventních firem oproti roku 1993 zvýšil o 24 procent. V oblasti služeb stoupl počet bankrotů o 21.6 procenta. V nových spolkových zemích bylo loni zaregistrováno o 75.2 procenta úpadků více než v předcházejícím roce. 
other Výběr z pravidelného rozhovoru s prezidentem Václavem Havlem, vysílaného Českým rozhlasem Jako každý normální člověk jsem samozřejmě rád, když mi někdo projeví důvěru. Je to pro mne určitá posila. Nejrůznější průzkumy veřejného mínění ale nikterak nepřeceňuji. Vím, kolik nejrůznějších nahodilých věcí má na výsledek vliv. Především jde o celý obraz politika v médiích, neboť především prostřednictvím médií a zvláště pak televize veřejnost politiky zná. Velkou roli přitom hraje, jak se kdo umí či neumí obratně vyjadřovat, jak kdo vypadá, jak se umí usmívat atd. atd., jak umí s médii vůbec zacházet. Ale souvisí to i se spoustou jiných věcí. Někdo musí říkat nepopulární věci, i když tím klesají jeho veřejné akcie. Někdo jiný je třeba tolik říkat nemusí, a může tak získat na popularitě. V průzkumech mínění je spousta nejrozmanitějších nahodilých efektů, a proto je skutečně nepřeceňuji. Myslím si, že by tak neměli činit ani jiní politici. Nebylo by totiž dobré, kdyby se stali otroky svého image, kdyby celé jejich úsilí mělo směřovat jen k tomu, zda nějaké procento získají či ztratí. V politice samozřejmě lze něčeho dosáhnout jen tehdy, má-li člověk určitou podporu. Nepodceňuji to, ale zároveň si nemyslím, že by tomu měli až příliš podléhat politici. Pokud jde o média, ta hrají v dnešním světě nesmírně významnou roli. Do jisté míry dělají politiku, ovlivňují ji. Je to skvělé a báječné, že máme svobodu projevu, svobodu tisku. To nezávislé kritické zrcadlo, které sdělovací prostředky nastavují politice, je nesmírně důležité. Ona svoboda je vzduch, v jakém demokracie vlastně žije. Je bez něho nemyslitelná, ale zároveň má samozřejmě v sobě spoustu nejrozmanitějších nebezpečí. Člověk si musí zvykat na to, že média spekulují všelijak, že jsou často nespravedlivá, často něco popletou atd. To je vždycky nepříjemné. Někdo to prožívá více, někdo méně, někdo citlivěji, někomu je to jedno. Přiznám se, že já osobně to dost prožívám. Zároveň ale můj rozum ví, že to patří ke svobodě. Je třeba v tomto mediálním světě žít. To je osud každého člověka, který se rozhodl pro nějaké veřejné působení. Kdo se jednou takto rozhodl, nemůže se potom zlobit, že každý druhý den čte o sobě nějaký nesmysl. Co je ale pravým ukazatelem správnosti myšlenek a práce politika, je těžké říci. Když se setkám s nějakým člověkem, kterému opravdu věřím, věřím jeho nezávislému myšlení, jeho rozmyslu, jeho citlivosti, a když mi ten člověk řekne, že jsem něco udělal dobře, je to pro mě strašně důležité, je to veliká posila. Ale zároveň musím říci, že se o svých krocích také radím ještě předtím, než je udělám. Radím se s těmi, s nimiž uznám za nutné se poradit. Pokouším se, aby všechny mé kroky byly promyšlené, přičemž do toho zároveň zakalkulovávám i riziko nepochopení nebo dočasného nepochopení. Někdy vím už předem, co proti určitému mému kroku napíší ty či ony noviny nebo ti či oni novináři. Média dost sleduji, takže vím, kdo jak myslí a jaké zaujímá postoje. Zakalkuluji to tedy a rozhodnu se tak, jak se rozhodnu, na základě vlastní úvahy, vlastního svědomí a eventuální konzultace s někým, komu důvěřuji. 
caption Sparťan Budka v letecké pozici mezi drnovickými Lasotou (vlevo) a Baránkem. Vzadu přihlíží rozhodčí Legierský. 
other Jaroslav Nedvěd 
sport Stříbro hokejistům Jaca - V závěrečný den soutěží univerziády v Jace získali čeští hokejisté stříbrnou medaili, když ve finále podlehli Kazachstánu 1:3. 
sport Tenistka Novotná potvrdila roli Linec - První nasazená tenistka turnaje v Linci s dotací 161250 dolarů Novotná potvrdila roli favoritky, přestože první set finále s Němkou Rittnerovou prohrála a v tie breaku ve třetím se dopustila dvojchyby. Česká tenistka vedla ve druhé a třetí sadě vždy 3:0, poprvé měla Němka dvakrát příležitost vyrovnat, ale nevyužila ji, ve druhém případě tak učinila. Ve třetím setu srovnala na 3:3 a vzápětí na 4:4, ale Novotná lepším závěrem strhla vítězství na svou stranu. 
invitation Chystá se Academia film K účasti na jubilejním 30. ročníku mezinárodního festivalu populárně vědeckých a didaktických filmů, televizních pořadů a videoprogramů Academia film Olomouc se letos přihlásilo 141 tuzemských a 43 zahraničních snímků. Devítičlenná porota z nich v minulých dnech vybrala 76 pořadů, které se budou ve dnech 2. až 5. dubna ucházet o Cenu rektora Univerzity Palackého a dílčí ceny v jednotlivých oborech. Kromě ukázek české populárně vědecké tvorby se letos v Olomouci objeví i snímky autorů z Polska, Německa, Estonska, Dánska, USA, Číny, Kanady a Finska. Vedle běžných projekcí pořadatelé olomouckého festivalu i letos nabídnou účastníkům možnost individuálního seznámení se soutěžními i mimosoutěžními snímky prostřednictvím videofóra. 
news Tudjman se vyslovil proti extremismu Záhřeb - Chorvatský prezident Franjo Tudjman upozornil extremistické síly, že demokracie v zemi pevně zakotvila a komunisté ani neofašisté nemají šanci chopit se moci. Na sjezdu vládní Chorvatské demokratické strany v Záhřebu tak Tudjman reagoval na nedávné ustavení "Chorvatské skupiny nové pravice", v níž se sdružilo několik desítek antisemitsky a nacionalisticky orientovaných členů. V čele nové organizace je Mladen Schwartz, zastánce chorvatského loutkového fašistického režimu za druhé světové války. 
news Reklamy etické, či pravdivé? Tento týden zasedala podruhé arbitrážní komise Rady pro reklamu. Ze čtyř stížností na neetickou reklamu, které projednala, byly dvě uznány jako odporující kodexu reklamy. V prvním případě (jednalo se o billboardy s nápisem "Neomezená rychlost") lze považovat rozhodnutí rady za legitimní. Nápis lze skutečně chápat jako matení řidičů, ale i jako navádění k nezákonné činnosti, což také jeden z bodů Kodexu reklamy vylučuje. Rozhodnutí o neetičnosti druhého billboardu je již složitější. Nahá, pomalovaná dívka na kříži měla pobuřovat náboženské cítění. Rozhodnutí Rady pro reklamu (doporučilo dotyčné agentuře stažení plakátu do čtyř dnů) však bylo jednoznačné. Podle výkonného ředitele rady Juraje Podkonického porušil billboard bod 3.5. Kodexu reklamy, hovořící o tom, že reklama nesmí obsahovat nic, co by hrubým a nepochybným způsobem odporovalo náboženskému nebo národnostnímu cítění spotřebitelů. Hranice hrubého a nepochybného je jen těžce postihnutelná. Billboard s dívkou na kříži je každopádně nápaditý a graficky špičkově připravený. Svou originalitou se vymyká šedi ostatních billboardů, proti prázdnotě jiných má alespoň nápad. Rada pro reklamu ale již rozhodla a autor reklamy není první ani poslední, kdo narazil s netradičně použitým církevním motivem. Problémy Benettonu s billboardem mnicha a jeptišky v Polsku jsou dostatečně známé. Překvapivá je pouze skutečnost, že zmíněný motiv narazil v České republice, která byla v otázkách parafrází náboženských motivů většinou tolerantní a liberální, a že k tomu stačilo zřejmě jen několik dopisů od pobouřených občanů (šéf rady totiž žádnou významnější námitku konkrétně neuvedl). V této souvislosti není bez zajímavosti samo postavení Rady pro reklamu. Zmíněnou instituci si vytvořila sama Asociace reklamních agentur, jako určitého garanta pravidel, podle kterých by se měly jednotlivé agentury chovat. Celou věc však lze vyložit i obráceně. Nelze totiž vyloučit, že založením rady chce asociace ukázat, že je sama schopna kontrolovat činnost sdružených reklamních agentur, a tím již předem vyloučit možný zájem státu o kontrolu v této oblasti. Jiným sporným momentem je skutečnost, že i agenturám jde o rozdělení trhu, a nedá se tudíž vyloučit prorůstání zájmů určitých subjektů do rady, které by případně mohlo ovlivňovat i její rozhodování. Jak se Rada pro reklamu vyprofiluje a jak bude její činnost společností vnímána, ukáže teprve čas. Prozatím se zabývala pouze stížnostmi na neetickou reklamu. Pokud má mít ale podobná instituce smysl, měla by svou pozornost zaměřit hlouběji, k samé pravdivosti reklamy a k jejím klamavým formám. 
news Lux chce na kandidátku odboráře Náchod (jop) - "V demokratickém světě je obvyklé, že odbory vstupují do věcí veřejných. Už před třemi lety za nás kandidovali odboráři a odborářským osobnostem nabídneme místa na kandidátkách i v příštích volbách," řekl o víkendu na okresní konferenci KDU-ČSL v Náchodě její předseda Josef Lux. V souvislosti s činností parlamentní komise, která vyšetřuje na podnět předsedy ODA Jana Kalvody činnost BIS, Lux ve východních Čechách znovu připomněl, že jej překvapil spěch, se kterým komise vydala prohlášení, že s BIS je všechno v pořádku. 
news Chřipky je prý zatím jen minimálně Praha (pech) - Pouze u devatenácti lidí v České republice byla letos v zimě prokázána chřipka. LN to sdělila doktorka Běla Tůmová ze Státního zdravotního ústavu v Praze. Podle ní je to ve srovnání s minulou sezónou velmi málo. Samotný virus zatím ani nebyl izolován. Lékaři zjistili pouze chřipkový antigen v krčních výtěrech pacientů nebo protilátky v jejich krvi. Díky tomu byla dokázána přítomnost virů typu A i B mezi lidmi, a to v Praze, Českých Budějovicích, Jihlavě, Zlíně a Uherském Hradišti. Občas se chřipkové protilátky vyskytují spolu s jinými respiračními chorobami. Letošní chřipková sezóna je dosud klidná v celé Evropě. Liší se tak od loňské, která přinesla například v Nizozemsku a Norsku poměrně velké epidemie. Podle Běly Tůmové tvoří letos výjimku pouze lokální epidemie na školách v Německu, zejména v Sasku, dále se virus vyskytl ve větší míře ve Finsku a ve Španělsku. V lednu sice přibylo případů ve všech evropských zemích, nikoliv ale významně. Virus typu B převažuje v Belgii a Velké Británii, v severní a jižní Francii a v Itálii se vyskytl navíc i virus A. 
essay Potíže s demokracií Komunisti, kdykoliv pronásledovali své kritiky, činili tak podle zvrhlé teorie, že existuje kritika konstruktivní, kterou nejen vítali, ale především sami určovali, a kritika rozvratnická, škodící dobré věci. Tu dávali do vězení. Jednou z užitečných potíží demokracie je, že žádné teorie o pozitivní a destruktivní kritice, ať už by je vymýšlel kdokoliv, nemohou k omezování kritiků vést. Kritické hlasy v demokracii jsou vždy početné a hlavně všelijaké: pravdivější, nepravdivější, útočné, zákeřné, přesné, smyšlené. Tisk lže, chválí, říká pravdu, nadává, politici lžou, pololžou či nelžou. Hlas demokracie je křik z džungle a moderní média zanášejí ten zneklidňující křik do každé chalupy. Jen velmi málo zákonů může ten křik nějak omezit a jen velmi málo kdy lze ty zákony s úspěchem použít, protože demokracie vždy preferuje raději svobodu křičet než právo pomluveného. Už předválečný opoziční politik Gottwald proto radil svým věrným: Osočujte vládu z čehokoliv! Říkejte, že vláda je fašistická, tvrďte, že krade, že ožebračuje. Že vraždí! Demokracie je naše aréna a my musíme všech jejích předností využít k tomu, abychom ji odstranili. Jak také vypadá opoziční politik, předvedl Miloš Zeman včera po obědě v TV Nova. V rychlém sledu vychrlil na koalici celou řadu tak vážných obvinění, že jedno každé by vydalo na parádní proces a vysoký trest. K obviněním, jak se na mazaného řečníka sluší, přidal všelijaká prý, údajně, možná, snad. Domnívá se, že tato slůvka jej samého odviní a učiní za vyřčené nezodpovědným. Miloš Zeman počítá, kolik z vyřčených domněnek a osočení odvane čas a kolik uvízne v duši veřejnosti. Jako opoziční politik nechce nic jiného, než získat hlasy voličů, které mu otevřou bránu moci. Výřečně kreslí před očima voličů obraz politického gangsterismu, pistolí ozbrojené náměstky, vrahy a lupiče, politické strany, které si cpou kasy naloupenými rumovými penězi. A jistěže na tyto barevné obrazce naláká zájemce - voliče, kteří z nejrůznějších příčin věří, že svět takový skutečně je. Těm Miloš Zeman slibuje stát se nápravcem nepravostí a zločinů. Ostatní budou Zemana bedlivě pozorovat a zvažovat, zda muži této zbrkle vznícené fantazie svěří někdy správu svých osudů. Je zbytečné stěžovat si, že ten či onen politik nemluví pravdu, že využívá čtvrtpravd a lží, aby vládě šel po krku a zaujal její místo. Opozice sama si vybírá, jaká chce být a jaký křik bude jejím křikem bojovým. Tím křikem vstupuje do veřejné soutěže, tím křikem se uchází o přízeň, tím křikem říká, kdo sama je, a my, kteří ten ustavičný politický ryk posloucháme, si vybereme. A co si vybereme, to budeme mít. Taková je potíž s demokracií a Miloš Zeman to dobře ví. 
news Prezident Walensa není spokojen s některými Oleksyho návrhy Varšava - Polský prezident Lech Walensa není spokojen s některými kandidáty na ministerské funkce v nové polské vládě, sestavované maršálkem Sejmu Józefem Oleksym. Prezident včera po návratu z týdenní cesty po Jižní Americe uvedl, že jeho výhrady se týkají především hospodářských resortů. Řada hospodářských opatření prováděných v Polsku je podle Wałęsy nesprávná a je velice špatně přijímána na Západě, a proto je třeba, aby ekonomické resorty řídili skuteční odborníci. Walesa proto chce požádat maršálka Oleksyho o některé změny ve složení kabinetu. Józef Oleksy v sobotu pohrozil, že se zřekne úkolu sestavit novou vládu, jestliže se s prezidentem Lechem Walensou nedohodne na obsazení klíčových ministerstev. Walesa a Oleksy by se měli sejít dnes. O důvěře dosavadní vládě Waldemara Pawlaka bude Sejm hlasovat ve středu. Výměna premiéra se uskuteční cestou tzv. konstruktivního hlasování o důvěře, kdy je odvolán starý předseda vlády a zároveň jmenován jeho nástupce. 
news Optimistické výhledy pro Opel Barčák lituje, že se neprosadil projekt továrny "Čtrnáct let jsem neměl nehodu a málem jsem se považoval za neomylného řidiče," povzdechl si při našem povídání Andrej Barčák, polistopadový ministr zahraničního obchodu a v současnosti zástupce značky Opel pro země střední a východní Evropy. Při nedávné nehodě, která se naštěstí obešla bez zranění, se mu podařilo zcela 'odepsat' omegu. Při rychlosti, v jaké vylétl z úzké okresky (z pochopitelných důvodů ji raději neuvedeme), to na druhé straně vůbec není špatná reklama bezpečnosti vozů, které Andrej Barčák prodává v Polsku, České republice, Slovensku, Maďarsku, Jugoslávii, Řecku a Turecku. "Kvůli embargu nyní v bývalé Jugoslávii neprodáváme nic. Podle počtu prodaných aut jsme v bilanci roku 1994 na tom nejlépe v Maďarsku s 22000 vozy včetně užitkových. A s 22.56 procenty máme v Maďarsku i největší podíl na trhu," řekl A . Barčák. Plány v Turecku překazil pád turecké liry. Oproti očekávanému celkovému odbytu 460000 aut všech značek se prodala sotva polovina. Přitom právě v téhle zemi stojí montovna. V Maďarsku se zase vyrábějí motory. Původní plán 250000 roční produkce se podle současných výhledů má vyšplhat až přes 600000 motorů ročně. Opel stál hodně i o továrnu na území bývalého Československa. Ale k realizaci tohoto projektu nikdy nedošlo. A. Barčák vzpomíná: "Samozřejmě mě to mrzí. Nejen já, ale velká část vedení General Motors byla přesvědčena o kvalitě práce v Československu. Vždycky jsme uvažovali o bezcelní zóně zajišťující určitý režim bez ohledu na politické síly. Ale neměli jsme tenkrát čas a v té době slovenské i federální vládě chyběly rovněž zkušenosti s uplatněním takových investic." Továrna měla vyrůst u Bratislavy. I tak patří Oplu na českém trhu v současnosti třetí místo se čtyřmi a půl tisícovkami prodaných aut. A. Barčák je však ještě optimističtější: "V devadesátém jsme začínali s třemi stovkami aut, nyní se blížíme k pěti tisícům. A vzhledem k tomu, že Škodovka zvyšuje ceny rychleji, než jsme očekávali, není daleko doba, kdy se dostaneme k číslu 10000." 
collection ZLODĚJ SE VRÁTIL. Policejní hlídka vyrušila v neděli v noci muže, který se vloupal do restaurace Kukačka v obci Horní Životice. Podařilo se mu zmizet, přestože policisté použili varovného výstřelu a vypustili služebního psa. Ještě téže noci se zloděj na místo činu vrátil. S policisty se tam setkal podruhé. Tentokrát ho zadrželi. Jedná se o několikrát trestaného M. K. z Ostravy. NEDOKONČIL LUP. Nedaleko skladu tabákových výrobků v Zábřehu v okrese Šumperk bylo nalezeno deset balíků cigaret Marlboro za čtvrt miliónu korun. Připravil si je tady zatím neznámý zloděj, který je nestačil odnést. 
description Výnosný tisk bankovek I přes klesající inflaci ve světě, a tedy nižší potřebu peněz v oběhu, je tisk bankovek a výroba bankovkového papíru jedním z nejlukrativnějších odvětví. Centrální banky totiž usilují o co nejdokonalejší zajištění proti padělání a také masové rozšíření bankovních automatů vyžaduje neustálý přísun nepoškozených bankovek. K vysoké poptávce zvláště po markách a dolarech se přidává ekonomická i politická nestabilita velké části světa, kde se tyto měny používají jako měny paralelní. V loňském roce se produkce dolarových bankovek zvýšila o čtvrtinu a dosáhla 8.5 miliardy kusů. Do roku 2000 se odhaduje vzestup až na 18.2 miliardy kusů ročně. Tiskárny bankovek mají i nové zákazníky, především v postkomunistických zemích východní Evropy a republikách bývalého SSSR. Bankovky v těchto zemích jsou náchylné na padělání a mají zastaralý design. Mimoto vzniká řada zcela nových měn, zejména odštěpením od rublu. Kanadská firma CBNC bude tisknout nové bankovky pro Tádžikistán. Jejím nejvýznamnějším obchodem (o hodnotě 30 mil. USD) však je objednávka od Ukrajiny na nové hřivny, které začnou platit příští rok. O vlastní měně uvažuje i Uzbekistán, a nyní se jedná o zřízení společného podniku na tisk bankovek s britskou účastí. Německá firma Giesecke &amp; Devrient získala zakázku od Litvy a dokončila tisk nových polských zlotých. Orientace soukromých firem na vývoz je nutností, neboť ve většině vyspělých zemí v produkci bankovek dominují státní tiskárny. Ze sedmi průmyslově nejvyspělejších zemí pouze Německo a Kanada zadávají tisk velkých objemů soukromému sektoru (Německo 50 procent veškeré produkce). Na světě se ročně vytiskne zhruba 100 miliard bankovek, z čehož na státní tiskárny připadá asi 90 procent. Nejvýznamnější firmou v oboru je britská De La Rue s loňskou produkcí 5.5 miliardy bankovek a obratem 370 miliónů liber. Většina jejich bankovek se dnes tiskne při nízkých mzdových nákladech v Hongkongu, na Maltě a Srí Lance. Firma je také dodavatelem tiskárenské techniky, mezi její zákazníky patří i Bank of England. De La Rue si dále dělá naděje, že zaujme významné postavení při případné privatizaci britské produkce bankovek. 
news Škoda Plzeň má předložit analýzu a svůj plán Praha (lh) - "Musím konstatovat, že vedení Škodovky nepředložilo to, co jsme očekávali," řekl po svém včerejším pětihodinovém jednání se zástupci koncernu Škoda Plzeň, a.s., OS Kovo, FMD a FNM český ministr obchodu a průmyslu Vladimír Dlouhý. Jak dále uvedl, z tohoto důvodu uložil managementu nejpozději do dvou týdnů znovu zpracovat celkovou analýzu situace v podniku s důrazem na perspektivní a útlumové programy. Vedení firmy má úkol ji srovnat se schváleným privatizačním projektem a uvážit možnost jeho revize. Ministr Dlouhý dále předpokládá vytvoření určitého finančního rozkladu rozvoje podniku. V případě vytipování příslušných perspektivních programů, které se váží především na účast zahraničního kapitálu, bude ze strany vedení nutné vypracovat strategii jednání s bankovním sektorem o možném odložení splátek. Podle Vladimíra Dlouhého státní rozpočet v žádném případě nemůže (a kromě garancí ani nebude) aktivním způsobem přispívat k řešení vzniklé situace. Ve sporu o zaplacení lokomotiv opět nedošlo ke konsensu a celou záležitost bude muset řešit soud. Pokud jde o očekávané založení společných podniků s německou společností Siemens, ministr Dlouhý bude iniciovat urychlené vládní stanovisko k těmto perspektivním projektům. K předpokládanému propouštění v koncernu Škoda Vladimír Dlouhý sdělil, že v měsíci říjnu lze očekávat snížení stavu o 1276 zaměstnanců s tím, že více než 2000 dalších lidí přejde do tzv. nucené odstávky s šedesátiprocentní náhradou mzdy. Ministr Dlouhý poznamenal, že pokud nebudou uvedené požadavky splněny, lze očekávat jisté personální změny ve vedení plzeňského závodu. 
collection servis Výstava obrazů, objektů a kreseb dvou pařížských Čechů Vlasty Voskovcové a Miloše Síkory nazvaná Dětské bary dnes začíná v pražské Galérii Vyšehrad. Potrvá do 18. října. Veřejná generální zkouška hry Julie, ty jsi kouzelná začíná dnes v 11.00 hod v Divadle ABC. Herečka Luba Skořepová podepisuje svůj knižní debut Tajemné síly přírody dnes v 16 hodin v pražském knihkupectví Melantrich. V rámci festivalu Praha-Evropa-hudba zazní dnes v Rytířském sále Valdštejnského paláce soudobá česká a italská hudba. 
news Spor uvnitř ODS o privatizaci "Netvrdím, že v Rotary Clubu vymýšlejí privatizaci určitých objektů, ale fungují tam určité vazby, které se negativně projevují v privatizaci. Je to lobby," uvedl Jiří Jílek. Členem Rotary Clubu je podle dokumentů například právní zástupce pana Wachsmutha ze SRN, který jako jediný zájemce koupil v holandské dražbě rozestavěný obchodní dům v Dolní Kamenné. Místní podnikatelé se po prodeji domu proti tomuto postupu ohradili, protože se podle schváleného projektu prakticky nikdo jiný nemohl privatizace zúčastnit. "Holandská dražba nebyla dobrá, ale jinak všechny privatizační projekty v Karlových Varech, u nichž jsem nařčen z prosazování svých zájmů nebo zájmů svých známých - Moser nebo Karlovarský porcelán, odpovídají i těm přísnějším měřítkům současné vlády," tvrdí náměstek Soukup. "Karlovarský Rotary Club není lobby, o privatizaci jsem tam mluvil pouze jednou, když jsme si navzájem představovali svou práci. Pravdou je, že tři ze třiceti členů klubu se objevili na seznamu StB v novinách Rudé krávo, ale s tím se tato organizace brzy vypořádá." Michal Soukup uvedl, že se za něj při útocích na jeho osobu postavila jak ODS v Karlových Varech, tak i pražské vedení strany s předsedou Klausem a nyní také ministr Skalický. Ačkoliv spojování privatizace s karlovarským Rotary Clubem pokládá náměstek Soukup za nesmysl už jen proto, že privatizační projekty schvaluje mimo jiné i česká vláda, vyžádá si v nejbližší době smírčí řízení uvnitř ODS, které by mělo celou záležitost uzavřít. 
sport Smůlovatá Maggiora AUTOKROSOVÉ ME: 2. BARTOŠ, 3. HOŠEK V italské Maggioře na jednoduché, rychlé, ale velmi rozbité trati se jel závěrečný závod ME v autokrosu. A pro naše barvy začal závod výborně - Bartoš (nejrychlejší v tréninku) svou úvodní rozjížďku vyhrál, Hošek podlehl až v závěru Rammelovi. V semifinále se však Bartošovi na vedoucí pozici zablokovala převodovka a bylo po finále. Hoškovi nejdříve odražený kámen poškodil rozdělovač a pak mu po kolizi s dalším jezdcem praskla brzdová hadička, přesto dojel čtvrtý. Ve finále startovali společně s Havlem z poslední řady a na víc než 6. a 7. místo to nebylo. Přesto Bartoš a Hošek obsadili druhé a třetí místo v konečné klasifikaci ME, Havel klesl na páté. Výsledky bugin: 1. Rammel (Angl.), 2. Vincendan (Fr), 3. Dubourg (Fr. - všichni Porsche), 4. Behr (Něm. - Audi), 5. Hakvoort (Niz. - Lancia), 6. Hošek (ČSFR - Tatra), 7. Havel (ČSFR - Porsche). Konečné pořadí ME: 1. Dubourg 84, 2. Bartoš 70, 3. Hošek 65, 4. Vincendan 59, 5. Havel 56, 6. Hakvoort 44. 
news Videokazety svědčí - komando vyhrožuje ZNEPOKOJUJÍCÍ ZPRÁVY Z BUDAPEŠTI "Řada policejních důstojníků z Budapešti se domnívá, že 'skalní' fanoušci Ferencvárosu zavdali více příčin k policejnímu zákroku v Bratislavě při fotbalovém zápase Slovan - Ferencváros, než to vyplývá z prohlášení očitých svědků v maďarském tisku. Maďarští kameramani natočili videokazetu, na níž je i velký transparent s nápisem 'Hnusný Slovan' s velikými hákovými kříži" - napsal maďarský list NÉPSZABADSÁG. Při promítání zmíněné "nesestřižené videokazety je vidět maďarské mladíky, skandující iredentistická hesla". O události na stadiónu Slovanu se mluvilo i v maďarském parlamentu. Například ministr vnitra Péter Boross označil zásah za celkově protiprávní a bezdůvodný. O videodokumentaci slovenské policie prohlásil, že není naděje, že by objasnila příčiny útoku policistů. Dále uvedl, že "neustálé nacionalistické štvaní, k němuž na Slovensku dochází, se bude projevovat v podobných výstřelcích". Názor maďarských policistů, kteří se zúčastnili zápasu a prohlásili, že vinu na zásahu policie na stadiónu nesou výtržníci z tábora FTC Budapešť , označil ministr za chybu. Varovná je ovšem další zpráva z Budapešti o vytvoření Komanda 16. září, jehož cílem bude pomstít "hanebný protimaďarský pogrom v Bratislavě". Bylo to včera oznámeno budapešťské pobočce ČSTK dopisem podepsaným značkou Hungarovendetta. "Máme několik set členů a pomstíme se za hrozné činy zaslepených komand," píše se v dokumentu. "O každém policistovi, který zasahoval na stadiónu, budou shromažďovány údaje. Budou nalezeni, i členové jejich rodin, třeba za deset let," stojí dále v dopise. V závěru autor vyzývá, aby příznivci Slovanu necestovali na odvetný zápas do Budapešti, protože se stanou terčem nejen akčních skupin Komanda 16. září, ale stotisícová masa z nich udělá fašírku. 
sport Hrdina ve Velkých Popovicích SCOUT NHL HRAJE DRUHOU LIGU Jiří Hrdina, čs. hokejový reprezentant, později hráč Calgary a Pittsburghu v NHL, bude hrát v druhé české NHL za Velké Popovice. Sponzor tohoto klubu Jiří Chein, majitel rychlého občerstvení v Praze 4, se dočetl v novinách, o čemž neměl ani tušení, že totiž Hrdina po návratu domů by případně za Popovice rád hrál, poněvadž tam má mnoho kamarádů, bývalých hráčů Sparty, Hajdůška, Honce, atd. "A tak jsem se s Hrdinou setkal a domluvili jsme se, že až se vrátí z Ameriky, kde má povinnosti jako scout Pittsburghu, že vše dojednáme. A k tomu došlo v pondělí v Parkhotelu. Jirka mi řekl, že bez hokeje nemůže být. Bude hrát za podmínek běžných v druhé lize, žádné další peníze v tom nebyly. Oznámil mi, že občas bude muset odcestovat jako scout do Finska a Švédska na tři dny, ale jinak že všechny zápasy za nás pokud možno sehraje," uvedl popovický sponzor. 
news (Ne)zpochybněný Temelín Praha - Budoucnost výstavby jaderné elektrárny Temelín teprve bude předmětem jednání české vlády - prohlásil včera český ministr životního prostředí František Benda jako reakci na nedělní slova ministra průmyslu a obchodu ČR Vladimíra Dlouhého. Ten uvedl, že česká vláda výstavbu jaderné elektrárny Temelín nezpochybňuje, přičemž situace, kdy Temelín bude přestavěn na elektrárnu se špičkovými parametry, by podle něj měla využít Škoda Plzeň. Ministr Benda poukázal na programové prohlášení vlády ČR, podle něhož se vláda v krátkém čase k rozvoji jaderné energetiky včetně Temelína jasně vyjádří, což bude následovat až po důkladném ekonomickém a ekologickém rozboru. 
news stíny PRODAL PŮJČENÉ. Neoprávněného užívání cizí věci se dopustil 25letý muž z Prahy. Letos v červenci si od známého ve Vrchlabí půjčil vůz Fiat 127 a zanedlouho jej na Českobudějovicku prodal. Rifle, kazety, marky a další cennosti položené ve fiatu si ponechal. Vůz zajistili policisté v Soběslavi. Proti pachateli vedou trestní stíhání policisté v Jilemnici. 
news Zloději na veletrhu Brno (fil) - Z expozice pražské firmy Balzerc veletržního pavilónu Z v Brně zmizel speciální kufříkový počítač v hodnotě 200000 Kčs. Další veletržní krádež oznámil brněnským policistům občan SRN, který postrádal brašnu s nejrůznějšími fotografickými přístroji a pomůckami. Obsah vyčíslil na 46000 Kčs. Brašnu nakonec našla pracovnice BVV pohozenou v křoví v areálu výstaviště. Její obsah byl zcela zničen dosud neznámým pachatelem. Podzimní veletrh přilákal do Brna také gangy specializující se na krádeže zahraničních vozů. Na "odbyt" jdou zejména opely, fiaty, fordy, mercedesy i nissany. Kapitán Josef Laštovka z brněnské policie včera znovu upozornil na naivitu některých řidičů, kteří ve svých zaparkovaných vozech ponechávají na zadních oknech či sedadlech drahou elektroniku, zboží, a dokonce i šperky, což je vlastně pobídkou k trestnému činu. 
news Golany a mírová smlouva IZRAEL PRÝ UZNÁ SYRSKOU SPRÁVU Káhira - Izrael je údajně ochoten uznat syrskou správu Golanských výšin v souladu s rezolucí OSN z roku 1981. Oznámil to včera panarabský list Al-Haját. Podle něj však izraelská delegace ve Washingtonu, kde včera začal čtvrtý a poslední týden šestého kola bilaterálních jednání mezi Izraelem, Sýrií, Libanonem a společnou palestinsko-jordánskou delegací, nebude ochotna jednat o odsunu izraelských jednotek z Golanských výšin, dokud Sýrie nepřistoupí k praktickým krokům vedoucím k mírové smlouvě mezi oběma zeměmi. Delegace Sýrie a Izraele se dohodly na obnovení rozhovorů ve Washingtonu navzdory hlubokým rozporům ve vzájemných koncepcích, které podle názoru syrské strany zavádějí jednání do slepé uličky. Další, sedmé kolo bilaterálních jednání se má podle deníku Al-Haját uskutečnit ještě před prezidentskými volbami v USA. 
essay A co kdyby Maastricht v neděli neprošel? Evropa s úlevou vítá výsledek galského referenda, pro samé ulehčení si však zapomíná zodpovědět důležitou otázku. Co by se stalo, kdyby ve Francii Maastricht neprošel? Pohled tímto směrem přináší mrazivá zjištění. Současně ukazuje, co vše je při schvalování Maastrichtu ve hře. Optimisté tvrdí, že vlak evropské integrace by se nezastavil, jen by bylo třeba vypracovat jiný jízdní řád - nový Maastricht. Možná ale, že tomu ani sami nevěří. Spíše je pravděpodobné, že kdyby dnes proces integrace kontinentu selhal, stalo by se založení jednotné Evropy starostí až následující generace politiků. A ještě hůře: v mezidobí by se mohlo přihodit tolik věcí, že místo k jednotě by Evropa spěla ke staré nedůvěře, zvýšené rivalitě a fragmentaci. Poznání, že partnerství v ES má nepřekročitelné meze, by členské země vedlo k tomu, aby začaly více sledovat a prosazovat vlastní zájmy. To by ale znamenalo popření základní myšlenky integrace, postupné oslabování spojenectví a obnovení soupeření. Stalo by se tak nikoliv proto, že by si to v evropských metropolích přáli, nýbrž proto, že by k tomu tlačil vývoj událostí. Důvod je zřejmý a rozkládá se na východ od Rýna. Zatímco motorem evropské jednoty byla zprvu existence komunistického bloku, po jeho krachu se pobídkou stala obava z moci spojeného Německa. Ukotvením uvnitř evropské unie měli být Němci plně pacifikováni. Když západoevropské státy zjistily, že na případného budoucího rivala nemusí stačit, rozhodly se jej, podle moudrosti de Gaulla, sevřít v náručí. Teď se však bojí, že jejich náruč je příliš malá, a naopak on by v unii svíral je. Proto Západoevropané nad integrací náhle váhají. Avšak pokud by pokus o jednotu končil na mrtvém bodě, výsledek by byl stejný. Jak by Evropa byla stále méně evropská, stávala by se více německou. Jako první by trosky západoevropského domu začaly opouštět Británie a Francie. Obě mocnosti jsou stále dostatečně silné, aby se mohly pokusit žít na vlastní pěst, nemají však tolik síly, aby vyrovnaly německý vliv. Současně ale nemají ani chuť spokojit se s vedlejší rolí. Paříž, znervóznělá vzrůstajícím vlivem historického soupeře a dezorientovaná ztrátou vlastního postavení, by se obrátila do minulosti a utekla by se pod iluzorní ochranu oprášené strategie obrany na všech polednících. Londýn by se stáhl zpět za La Manche. A Německo, zoufale se snažící udržet upadající jednotu, by náhle zjistilo, že je kontinentálním suverénem. Výsledkem by nebylo opakování třicátých let s neodvratitelným náběhem ke konfrontaci, s čím však by bylo nutno počítat, by byl pocit frustrace, vlna obezřetnosti a vyvedení Evropy z rovnováhy, jež by další Maastricht odsunuly na neurčito. Otázkou je, zda by potom USA chtěly v rozdělující se Evropě zůstat a nést všechna případná rizika spolu s ní. Obnovené soupeření by mohlo Americe dodat poslední podnět, aby se stáhla zpět za Atlantik. Jestliže by se Američané rozhodli v tomto nejistém čase odejít, tím však hůř pro Evropu. 
news Přes příměří se bojuje TÁDŽIKISTÁN: Přes příměří se bojuje Dušanbe - K zastavení bojů a krveprolití do čtyř dnů vyzval znepřátelené tábory v Tádžikistánu předseda parlamentu a úřadující prezident Akbar Iskandarov. 
description KONEČNĚ BEZ UČILIŠŤ Petrovi Vopěnkovi se vyčítalo, že nedokáže vyřešit problémy učilišť a nejraději by se jich v resortu školství zbavil. Přesto je jako součást středních škol podržel. Nové vedení ministerstva školství je jiné - jedná bez veřejného diskutování a s razancí - tichou dohodou mezi ministry Dybou a Piťhou převedl ve středu schválený kompetenční zákon učiliště pod resort hospodářství. Proti tomu se na včerejším pražském aktivu odborářských zástupců učilišť z celých Čech zvedla bouře nevole. Rozčilení kantoři upozorňovali na "hození přes palubu" i na to, že jim prof. Piťha slíbil, že zásadní změny bude konzultovat s učitelskou veřejností a pak jim udělá takovou dohodu za zády... Nespokojeni jsou i poslanci školského výboru ČNR, kteří minulý čtvrtek doporučili ponechat kompetence na ministerstvu školství a při hlasování pléna ČNR se s tímto stanoviskem neprosadili. Ať už jsou záměry ministerstva hospodářství s učilišti sebelepší, chybou je, že o nich veřejnost neví. Není se co divit, že si to učiliště vysvětlují převážně tak, jako by se ministerstvo školství chtělo zbavit odpovědnosti za 60 procent středoškolské mládeže. 
description Těžko zvládnutelná situace s registracemi živnostníků Sankce až do výše jednoho miliónu korun hrozí všem podnikatelům, kteří si včas nezařídí živnost a budou od ledna podnikat bez povolení. Dnem 30. září (pro živnosti vázané a koncesované) a 31. prosince skončí totiž platnost všech dříve vydaných podnikatelských oprávnění. Současně mají do konce září všechny právnické osoby za povinnost nahlásit odpovědné zástupce pro provozované živnosti. Podle živnostenského zákona musí o živnost (podle jejího druhu) zažádat také představitelé již transformovaných státních podniků (tedy všech akciových společností), přestože podle novely zákona o velké privatizaci mohou ještě rok od transformace podnikat na základě starých oprávnění. I taková firma totiž musí vlastnit živnostenský list. "V celé České republice dochází nyní k zoufalé situaci. V Praze je v současné době vydáno asi 100 tisíc živnostenských listů, zatímco podnikatelů je registrováno 250 tisíc. I přesto, že jsou všichni podnikatelé obesíláni již od února, dochází k poměrně velkému skluzu. Pravděpodobně nastane začátkem příštího roku situace, kdy mnozí podnikatelé budou pracovat dál, ale bez povolení, a v takových případech musí počítat i se sankcemi," řekla nám Eva Novaková, vedoucí živnostenského odboru Magistrátního úřadu hl. m. Prahy. Velmi špatná situace na živnostenských odborech je způsobena především nepříliš šťastně vytvořeným paragrafem 74 živnostenského zákona. Ten předpokládá automatickou přeregistraci podnikatelského oprávnění na živnost. Více než 80 procent oprávnění však znělo na více předmětů podnikání, a protože živnostenské listy jsou vydávány na každou činnost zvlášť (a za každou živnost se také zvlášť platí 1000 či 2000 korun), mnoho podnikatelů nesouhlasí s prodloužením všech činností. Úřad proto nemůže přeregistraci provádět automaticky. "Tentýž paragraf ukládá i dané termíny, do kterých se musí podnikatel přeregistrovat. Již nyní je na všech odborech infarktová situace a do konce roku se to prostě nedá zvládnout. Usilujeme o to, aby Federální shromáždění tento paragraf změnilo a lhůty posunulo, o novele živnostenského zákona ani nemluvě. Podnikatelé by se měli dostavovat na úřady v požadovaném termínu nebo alespoň dát zprávu, že si dále již podnikat nepřejí, v mnohém by nám to ulehčilo situaci," dodala Eva Novaková. 
collection servis Barokní gala koncert se uskuteční zítra v Rudolfinu. Zazní hudba Bachova a Vivaldiho v podání J. Suka a J. Adamuse. Na Kafkových divadelních dnech v Praze uvede dnes a zítra HaDivadlo v Divadle Na zábradlí Proces. Naivní divadlo Liberec má zítra na programu premiéru pohádky Poklad baby Mračenice. Vídeňská akademie s dirigentem Martinem Haselböckem vystoupí zítra v rámci festivalu Praha-Evropa-hudba ve Španělském sále Pražského hradu. 
news Podivný obchod s levným vozem DOVOZCE DELTY 99 ZATÍM ANI NEPOŽÁDAL O HOMOLOGACI Mnoho lidí si už na pražské výstavě Motor Show zajistilo místo v pořadníku na automobil Delta 99, který hodlá za 99900 korun prodávat liberecká společnost Auto Delta. Není ovšem jasné, zda se čekatelé někdy vůbec v laciném voze z Indie svezou. Může se stát, že Delta 99 nebude schválena k provozu na čs. silnicích a padesátitisícová záloha se stane jen půjčkou firmě Auto Delta. Liberecká společnost jako hromadný importér vozů totiž musí mít od Správy pro dopravu českého ministerstva pro hospodářskou politiku a rozvoj schválenu technickou způsobilost (homologaci) typu, který hodlá prodávat. Představitel Auto Delty, který si nepřeje být jmenován, nám včera řekl, že společnost již o homologaci požádala a získá ji v nejbližší budoucnosti. Totéž tvrdí pracovníci Auto Delty potenciálním zákazníkům v Paláci kultury. Není to ovšem pravda. "Auto Delta o homologaci oficiálně nepožádala," uvedl včera na náš dotaz Pavel Tunkl ze Správy pro dopravu MHPR ČR. "Chce-li společnost vozy prodávat, musí vědět, jestli splňují čs. předpisy. Obávám se, že tuto jistotu v Auto Deltě nemají." Podle Pavla Tunkla trvá vyřízení žádosti o homologaci měsíc. Už předtím ovšem musí předcházet příprava dokumentace a zkoušky vozu, které si obvykle vyžádají dobu od jednoho do tří měsíců. 
news Kanál versus dráha Otevření 3500 km dlouhé vodní cesty mezi Rýnem a Dunajem představuje velkou konkurenci pro železnici, která nemůže soutěžit s lacinou lodní dopravou. Její užití stojí za tunokilometr 3.3 feniku, zatímco dráha vyžaduje 12.3 feniku. Šéf spolkových drah Heinz Dürr v souvislosti s otevřením cesty poznamenal, že provozovatelé vodní dopravy neplatí daně z minerálních olejů a nepodílejí se na nemalých nákladech vodních cest. V takovém případě by se dopravní náklady vyrovnaly, uvedl Heinz Dürr. 
caption sazka - sportka 
sport Žena chytala v přípravě NHL! DVACETILETÁ BRANKÁŘKA Manon Rheaumeová se stala první ženou v dějinách, která nastoupila za mužstvo severoamerické Národní hokejové ligy. Stalo se tak v přípravném střetnutí nováčka Tampa Bay Lightning proti St. Louis Blues, v němž Tampa prohrála 4:6. Rheaumeová chytala celou první třetinu. Na začátku kryla tři tvrdé střely, pak dvakrát kapitulovala, třetina skončila 2:2. Generální manažer Tampy Phil Esposito připustil, že hlavním důvodem k nasazení brankářky byla snaha o publicitu. Zápasu přihlíželo 8223 diváků. Rheaumeová hraje hokej od pěti let a byla členkou kanadského mužstva, které letos získalo titul na MS v ženském hokeji. Loni nastoupila v jednom utkání juniorské ligy. Hartford prodělává STÁT CONNECTICUT a město Hartford mají vyřešit finanční problémy celku NHL Hartford Whalers. Ten loni prodělal podle skromných odhadů 4.5 miliónu dolarů a letos má být minusová částka o 1.5 miliónu vyšší. Před sezónou se prodalo zatím jen 6700 permanentních vstupenek, 31 ze 40 lóží a 122 z 300 klubových sedadel. 
news Otazníky nad Knižním velkoobchodem MIROSLAV MACEK: NEZNEUŽIL JSEM INFORMACE Praha - Místopředseda vlády ČSFR Miroslav Macek zdůraznil, že nezneužil v souvislosti se zakoupením státního podniku Knižní velkoobchod žádné vnitřní informace, které mohl mít v době, kdy podnik získal jako poslanec FS. Uvedl to ve stanovisku, které si k celé záležitosti vyžádala od M. Macka výkonná rada ODS. "Ve své dnešní funkci jsem nepodnikal, nepodnikám a podnikat nebudu. Veškerou činnost související s Knižním velkoobchodem jsem ve vládní funkci přerušil a věnuji se pouze práci vyplývající z této funkce," sdělil místopředseda vlády ČSFR a místopředseda ODS. Základní argument kritiků M. Macka, že ve funkci místopředsedy vlády získal Knižní velkoobchod, je podle něho naprosto nepravdivý a falešný. "Privatizační projekt na Knižní velkoobchod byl vypracován na přelomu let 1991 a 1992 a předložen v únoru 1992, kdy jsem nemohl tušit, že budu v budoucnu jmenován místopředsedou vlády," upřesnil. Privatizační projekt Knižního velkoobchodu odpovídal podle M. Macka všem zákonným požadavkům a byl také obvyklým způsobem schválen nejdříve ministerstvem privatizace, pak Hospodářskou radou vlády ČR, a konečně vládou premiéra Pitharta. "Tehdy jsem také nebyl místopředsedou vlády, jen kandidátem ve volbách." Dne 2. července 1992 byl M. Macek jmenován místopředsedou federální vlády. "Ihned jsem oznámil svému společníkovi, že po dobu výkonu veřejné funkce jej pověřuji jednat a podnikat mým jménem," poznamenal. Obecně platné argumenty o možném zneužití vnitřních informací se M. Macka podle jeho tvrzení netýkají, protože, jak zdůraznil, žádné neměl. "Veškeré informace jsem získal z veřejně dostupných pramenů." Jak Miroslav Macek sdělil dále, "celá jednostranně rozpoutaná kampaň znamená opětovný pokus napadnout v době projednávání nejdůležitějších zákonů ve FS a ČNR politiku ODS a její představitele a současně zdiskreditovat privatizaci a ekonomickou transformaci a naleptávat koaliční vztahy v České republice". 
news Marihuana na zahrádce Liberec (ouš) - Zkušený celník objevil při pochůzce v pohraničí na zahrádce v Hejnicích podezřelé rostliny. Zanedlouho navštívil záhon specialista na boj proti narkotikům z celnice Liberec a potvrdil, že jde o marihuanu. Svůj poznatek předal kriminalistům, kteří dvacet nalezených rostlin zničili. Proti 27letému pěstiteli zahájil vyšetřovatel stíhání pro nedovolenou výrobu a držení omamných a psychotropních látek. Policisté nyní zajišťují odborná vyjádření a znalecké posudky. 
essay Košíček jenže Košíček Místopředsedové federální vlády Milan Čič a Miroslav Macek ve svornosti tvrdí, že vláda se nezabývala návrhem zákona o hromadných sdělovacích prostředcích. Zdá se, že návrh připlul po Vltavě jako Mojžíš ve vysmoleném košíčku, vyslán - dle mínění pana Macka - chůvami z Čalfova kabinetu. Méně nejasné je, kdo obsah košíčku z vody vylovil: byl to zřejmě předseda federální vlády Jan Stráský a jeho místopředseda Antonín Baudyš. Jsou totiž pod návrhem datovaným 26. srpna vlastnoručně podepsáni. Návrh prý vládou neprojednaný, a nejspíš tedy se zavřenýma očima hlavními potentáty podepsaný, se projednává v parlamentních výborech. Úžasné na něm je už to, že v této podobě vůbec vznikl. Že někdo dal parlamentu k projednání dokument, který například ukládá pod pokutou do sto tisíc korun povinnost poskytovat ouřadům tiskovou plochu či vysílací čas pro "neodkladná sdělení ve veřejném zájmu". Pozastavme se u tohoto paragrafu. Co si asi mysleli ti spisovatelé zákonů "z dílny Čalfova kabinetu" při jeho koncipování? Že tisk je institut neschopný rozeznat naléhavost veřejného zájmu, a tudíž že je nutno ho k publikaci veřejně naléhavých proklamací nutit pod pokutou? Že MF DNES neotiskne - dejme tomu - mobilizační vyhlášku proti invazi Marťanů, ledaže se jí bude hrozit biřicem a finanční baštonádou? Skvělý je i paragraf deset. Podle něho má "fyzická nebo právnická osoba" právo na uveřejnění odpovědi na uveřejněné stanovisko či názor, který se jí přímo dotýká. Zraku naší fantazie se naskýtá výhled na noviny, od první po poslední stranu naplněné zásadními vyjádřeními zelinářů, poslanců, skořápkářů a ministrů, o jejichž činnosti byl vysloven názor, který se jich přímo dotýkal. Ne dosti na tom, dle paragrafu 14 nesmí být zásadní vyjádření či dementi pana zelináře, poslance atd. ve stejném čísle novin komentováno. Podle těchto zákonů by se noviny rychle přeměnily z deníků na dementníky! Existenci tohoto návrhu pokládám za úžasnou, není ale nelogická. Prolistujte tisk od začátku roku 1990. Po celou dobu nové éry se novináři ohrazují proti pohrdavému postoji k tisku. Ten má samozřejmě své příčiny. Takovým lidem pak záleží na mínění veřejnosti, neboť vědí, že tisk není žádná převodová páka totalitní strany, opravuji, demokratických stran. Vědí, že tisk je zrak a uši a oči veřejnosti. Novinář se činovníka ptá na to, na co by se ptal občan, kdyby měl k tomu možnost. Činovníkovi je to mnohdy nepříjemné, obtěžuje ho to. Uvedu příklad každému známý: panu místopředsedovi federální vlády Mackovi samozřejmě vadí, když se ho novinář ptá, kde chce vzít desítky miliónů na nové podnikání, když to staré skončilo multidesítkomiliónovým fiaskem. V takovém kolizním případě je tré možností: buď nebýt činovníkem, nebo nepodnikat - anebo způsobit, aby se novinář na nic neptal. S ohledem na riziko žalob zdůrazňuji, že si nemyslím, že by pan Macek byl za návrh nového tiskového zákona odpovědný, vždyť vláda se jím údajně ani nezabývala, jenom ho rukou premiéra podepsala. Je ale fakt, že činovníkům obávajícím se nepříjemných dotazů by takový zákon převelice prospěl. Co dodat? Činovník zůstane činovníkem, i kdyby štůčky sametu padaly. Tak dlouho tisk chránil "naši křehkou demokracii", až se zrodila zákonná zrůda, která nemá s demokracií mnoho společného. Doporučuji vrátit parchanta do košíčku, postrčit po vodě a na hloubce ho převrhnout. 
caption LEBKA A BOTA, které byly objeveny v jednom z 50 masových hrobů v blízkosti někdejšího nacistického koncentračního tábora Sachsenhausen. Jde o pozůstatky z doby, kdy tábor po konci války provozovala sovětská tajná služba NKVD. 
caption "Nebojím se nikoho, ani politiků," říká fotbalový král Pelé (str. 9) 
news Výsledek voleb bude těsný RUMUNSKO: Výsledek voleb bude těsný Bukurešť - Včera v Rumunsku vyvrcholila kampaň k nedělním parlamentním a prezidentským volbám. Odhady hovoří, že opoziční koalice Demokratický konvent by mohla získat asi 26 procent, to ale nebude stačit na vytvoření vlády bez koaličních partnerů. Na druhém místě je s 20 procenty kryptokomunistická Demokratická fronta národní spásy. Vládní Fronta národní spásy může očekávat kolem 15 procent hlasů. Žádná z dalších 84 stran, které se voleb zúčastní, by neměla přesáhnout 10 procent. 
description Praha (čtk, rep) - Většina zákazníků dává při nákupech přednost potravinám tuzemské výroby před zahraničními, protože jsou levnější. Stejně tak většina kupujících považuje domácí produkty za chutnější a zdravější nebo alespoň stejně chutné a zdravé jako zahraniční. Zahraniční výrobky jsou považovány za lepší, jen pokud jde o jejich balení. Vyplývá to ze šetření Institutu pro výzkum veřejného mínění z prvního červnového týdne letošního roku. Výzkum se snažil zjistit, čím se občané řídí při nákupech potravin a jakou roli přitom hraje fakt, že jde o české nebo zahraniční potraviny. Pro prakticky všechny zákazníky - 96 procent - je rozhodující chutnost potravin a jako velmi důležitá se ukazuje i jejich cena - u 85 procent respondentů. Menší důraz se klade na zdravotní hodnotu potravin, i když i tu berou do úvahy tři čtvrtiny zákazníků. Momentální nabídka prodejny je rozhodující pro 78 procent dotázaných. Pouze jedna třetina lidí si všímá, zda jde o české či zahraniční výrobky. Vzhledem k tomu, že rozhodující pro zákazníky je chuť a cena potravin, lze předpokládat, že lidé dávají přednost spíše českým potravinám. Výzvy ke koupi českého zboží již nejsou tedy nutné, vyvozuje z toho IVVM. 
news Rákos bude čistit vodu V KOLODĚJÍCH DALI PŘEDNOST PŘÍRODĚ PŘED CHEMIÍ Koloděje - První ekologickou čističku odpadních vod na území Velké Prahy dokončují v pražské obci Koloděje. Odpadní vody z obce bude čistit rákos, který má schopnost přeměnit znečištěnou vodu v čistou. Náklady na rákosovou čističku jsou ve srovnání s chemickou čističkou poloviční. Vysoké lodyhy rákosu vedou do půdy dostatek kyslíku umožňujícího dýchání bakteriím a mikroorganismům, které rozkládají kal. Ten spotřebuje rákos ke svému růstu. Kořínky rostlin při tom udržují půdu dostatečně porézní, aby jí mohla protékat voda. Bakterie rozloží všechny chemické sloučeniny, zlikvidují i nepříjemný zápach a dokonce zbaví vodu látek, s nimiž si chemická čistička neporadí. Do vyhloubených bazénů vystlaných fólií z PVC již bylo zasazeno 20000 sazenic rákosu. Čistička bude pracovat i v zimě, protože proces probíhá hluboko pod hladinou. V Evropě je podobných čističek na šest set, v České republice ji začalo jako první stavět zemědělské družstvo v Petrově u Jílového a poté Ondřejov u Prahy. Centrum ekologických informací projevuje o tento druh čističek velký zájem a uspořádalo už exkurze do Německa a Dánska. Účastníci mohli vidět například uprostřed berlínského sídliště Kreuzberg rákosový rybníček s naprosto čistou vodou. (Autor je spolupracovníkem redakce) 
description Levnější benzín na Východě, dražší na Západě Praha (rů, ptp) - Na Slovensku je od července litr benzínů Super a Speciál v průměru až o 1.20 Kč levnější než v České republice. Natural, který většinou stojí v ČR 19.20 Kč, se v Bratislavě prodává za 18.50 či 18.60 Sk. Motorová nafta je tam za 15.60 až 15.80 Sk (v ČR u čerpadel Benziny za 15.90 Kč). Ceny na území SR se liší u pump minimálně, o 10 až 20 haléřů na litr. Problémů s drahým benzínem budou při svých cestách do zahraničí ušetřeni i ti turisté, kteří zamíří o dovolené přes Rakousko do Švýcarska nebo do severní Itálie. Mohou využít velmi levného tankování v turistických bezcelních zónách. Jedna z nich je v okolí švýcarského horského střediska Samnaun a městečka Martina v kantonu Graubünden přímo na hranicích s Rakouskem, druhá pak o kus dál v italském Livignu u hranic se Švýcarskem. Podle druhu benzínu se tam za jeden litr platí v přepočtu od 12 do 18 Kč. V západních zemích jsou jinak pohonné hmoty výrazně dražší než u nás. Ceny se u jednotlivých čerpadel mírně liší: u dálničních pump a v místech velkého provozu bývají většinou o málo vyšší. Ve Francii vzrostou kromě toho podle rozhodnutí vlády od 15. července o 0.3 franku ( 1.6 Kč) za litr. Bezolovnatý benzín, který západoevropská čerpadla avizují zeleným symbolem nebo nápisy "Unleaded, Sans plomb či Bleifrei", je ve většině západoevropských zemí levnější než benzín s olovem. Zcela specifická situace je v bývalé Jugoslávii. Zatímco v Chorvatsku a Slovinsku je benzín dostupný ( 15.90 Kč), v Bosně se sehnat nedá. Také v Srbsku a v Černé Hoře je o benzín nouze a v Makedonii ho cizinci koupí jen za německé marky. Ceny se většinou pohybují od 1.3 do tří marek. 
other Největší zájem byl o akcie bank Dosažená tržní cena akcie firmy je 194 korun, tedy dolní hranice určeného rozpětí. 
news Nositel Čestné legie obdržel pozitivní lustrační osvědčení Praha (spa, dap) - Profesor architekt Josef Svoboda, který 29. června obdržel nejvyšší francouzské vyznamenání - řád Čestné legie, je pozitivně lustrován. Podle některých zdrojů byl veden jako agent v kategorii B. Ministr kultury Jindřich Kabát nám řekl, že ho o této skutečnosti informoval sám Josef Svoboda, když ministr zjišťoval jeho způsobilost k výkonu ředitele Laterny magiky. "Ministerstvo zahraničních věcí jsme upozornili zhruba šest týdnů před udělením řádu Čestné legie, nedostali jsme však zpět žádné vyrozumění," uvedl ministr Kabát. Tisková mluvčí ministerstva zahraničí Lucie Pilipová nám sdělila, že zprávu obdrželi, ministerstvo zahraničí však nemá možnost ani právo doporučovat jinému státu, komu udělit či neudělit vyznamenání. "Nemůžeme ovlivňovat jejich rozhodnutí z jakýchkoli důvodů, ať pravdivých, nebo nepravdivých," řekla L. Pilipová. Pokračování na str. 3 
description Malé obce mají problém najít lékaře Opava (les) - Bez praktického obvodního lékaře málem zůstaly od července obce Stěbořice a Velké Heraltice na Opavsku. Posledního června měl skončit dosavadní lékař Gejza Scziranka, který raději odchází dělat posudkového lékaře do Opavy. Zájem jiných zdravotníků o místo na vesnici je však minimální. Obecnímu úřadu ve Stěbořicích se písemně přihlásila pouze mladá lékařka s dvouletou praxí, které zatím chybí požadovaná atestace. "Požádali jsme lékařskou komoru v Opavě, aby jí do podzimní atestace udělila licenci s výjimkou," říká stěbořický starosta Jan Raida. Dosavadní místní lékař Scziranka se naštěstí uvolil na vsi zůstat do konce srpna. Podle něj jsou venkovští lékaři znevýhodněni, protože musejí dojíždět a místo práce hodně úřadovat. "Nebere se v úvahu, že venkovský lékař musí jezdit za pacienty vlastním vozem. S penězi je na tom stejně jako lékaři ve městě, kteří mají vše při ruce. Poukazovali jsme na to, ale nic se nezměnilo." Lékař ve Stěbořicích a Velkých Heralticích má na starosti kolem 2300 lidí. Obsluhuje střídavě dvě ordinace, k tomu vykonává posudkovou a návštěvní službu. "Musím se starat i o celou budovu ve Velkých Heralticích přesto, že tam jsou kromě ordinace i pošta, telefonní ústředna a byt," říká Gejza Scziranka. "Problémy máme i s výdejnami léků, ne vždy seženeme v lékárnách to, co potřebujeme." 
news Kontrolní úřad má prezidenta Praha (ben) - Prezidenta a viceprezidenta Nejvyššího kontrolního úřadu včera jmenoval do funkcí Václav Havel. Na návrh parlamentu stanul v čele úřadu Lubomír Voleník (ODS) a jeho zástupcem se stal Václav Peřich (KDS), oba bývalí poslanci FS. Po jmenování uvedli, že pokud to bude nutné, pozastaví své členství v mateřských stranách. Jak však dodali, nezávislost není zaručena vystoupením ze strany. Funkční období prezidenta NKÚ je devět let. Zákon vylučuje pouze jeho funkci v politické straně, nikoli členství. NKÚ kontroluje hospodaření se státním majetkem a plnění rozpočtu státu. 
sport Zakouřil mistrem světa ČESKOU HYMNU MU MUSELI ZAZPÍVAT Castelrotto (Od našeho spolupracovníka) - Na juniorském MS v orientačním běhu se stal osmnáctiletý Václav Zakouřil vítězem závodu na krátké trati. Severoitalské pořadatele jeho vítězství zaskočilo, protože neměli k dispozici českou hymnu. Vedení naší výpravy odmítlo hymnu Evropského společenství a všichni čeští orientační běžci Zakouřilovi "Kde domov můj" zazpívali sami. 
sport Skibby ujel všem a vyhrál Evreux - Dán Jesper Skibby ujel kilometr před cílem celému pelotonu a vyhrál pátou etapu cyklistického závodu Tour de France, která vedla z Avranches do Evreux a měřila 226 km. 
sport Libye nesmí na univerziádu FAIR PLAY GESTO KANADSKÉHO FOTBALOVÉHO TRENÉRA Buffalo - Vlna horka a příliš velký počet účastníků, to jsou první problémy, které stojí před pořadateli Světové univerziády. Očekává se, že se studentských her zúčastní 5100 sportovců a 1000 funkcionářů ze 135 zemí, akademická vesnice však má jen 4570 míst. Zbytek bude třeba ubytovat v hotelích. Ministerstvo zahraničí USA odmítlo vstup do země 79 členům libyjské výpravy v souladu se sankcemi, jež k této africké zemi uplatňuje. Čeští fotbalisté v úvodním utkání porazili Uruguay 4:0. Z dalších výsledků: Německo - Irsko 2:0, Rusko - Itálie 1:0, Slovenská rep. - Kanada 0:0. Utkání slovenských akademiků mělo dramatickou předehru. Výstroj slovenského družstva zůstala nedopatřením v hotelu, kam pro ni jeli funkcionáři. Po dvaceti minutách čekání měl rozhodčí právo zápas skrečovat ve prospěch Kanady, ale trenér soupeře Wilson proti takovému rozhodnutí protestoval. Utkání pak začalo se značným zpožděním. 
description Slovenští dělníci pracují v Krkonoších Krkonoše (ouš) - Lesní závod Horní Maršov zaměstnává při zalesňování Krkonoš vedle Ukrajinců také téměř třicet dělníků z východního Slovenska, kde podobná práce buď chybí, nebo je hůř placená než v Čechách. Průměrná mzda Slováků v Krkonoších se pohybuje kolem šesti tisíc korun. Úřad práce v Trutnově vydal slovenským dělníkům povolení, protože bez nich by polesí v Krkonoších potřebnou výsadbu stromů na holých pláních a další potřebné práce nezvládla. Lesní závod Horní Maršov počítá letos se zalesněním zhruba tří set hektarů. Slovenští dělníci nastoupili do Krkonoš v květnu a zůstanou pravděpodobně do října. Přes léto jezdí přibližně jednou za měsíc na pár dní domů. Zalesňování z velké části hradí holandská nadace FACE, která v příštích dvaceti letech věnuje na záchranu Krkonoš téměř jednu miliardu korun. Svou pomoc podmiňuje mimo jiné kvalitní prací lesních dělníků. Podle Ivana Vihana, hajného z polesí Pec pod Sněžkou, slovenští dělníci tuto podmínku splňují. 
news S puškou vydíral kolegyni z rádia Pardubice (hai) - Speciální vzduchovku se zvýšenou razancí použil 24letý vedoucí vysílání pardubického rádia Panag Karel H. proti své 29leté kolegyni Libuši G., studentce žurnalistiky na praxi. Navštívil ji v noci v jejím přechodném bydlišti v Pardubicích a vyhrožoval, že ji zastřelí, pokud hned neopustí zaměstnání i město. Chtěl tak uzavřít jejich nevyřešený citový vztah. Naštěstí nezranil ani dívku, ani její přítelkyni, která u ní byla na návštěvě. Po hodině Karel H. zatelefonoval svým kolegům do studia, ti okamžitě přijeli, odzbrojili ho a zavolali policii. Vyšetřovatel včera Karla H. obvinil z vydírání. 
news Princezna Diana požaduje 10 milionů liber Londýn - Princezna z Walesu (32), která se loni v prosinci rozešla s princem Charlesem (45) a žije přes půl roku v odloučení, požaduje deset milionů liber, aby mohla udržet svůj dosavadní životní standard. Osobní jmění prince z Walesu odhadují finanční experti asi na sto milionů liber. Princezna Diana žije odloučeně ve svém londýnském sídle v Kensingtonském paláci, zatímco Charles používá jako rezidenci zámek Highgrove v hrabství Gloucestershire. Experti na život u britského královského dvora soudí, že manželství princezny a prince z Walesu spěje po dvanáctiletém vztahu k rozvodu. Princ Charles, pokud by se chtěl stát králem, by se v případě rozvodu nesměl znovu oženit. Dvůr princezny Diany čítá dvacet lidí, včetně čtyř příslušníků osobní ochrany. Jeho chod přijde asi na 270000 liber ročně. Nejméně 1.5 milionu liber ročně požaduje Diana na zábavu, cesty, ošacení a stravu. Suma půl milionu liber je určena na vylepšení princeznina rodinného sídla v Althorp Estate a dalších 200000 liber na jeho vybavení bezpečnostním zařízením. 
news Orgány chlapce ze Slovenska pěti pacientům Řím - Tělesné orgány dvanáctiletého slovenského chlapce, který ve středu zemřel jako čtvrtá oběť nedělní nehody autobusu se slovenskými turisty u italského Arezza, byly nebo budou transplantovány pěti italským pacientům. K transplantaci byly nebo budou použity srdce, játra, ledviny a slinivka. Tyto orgány byly dopraveny do nemocnic v Padově, Římě, Pise a Miláně. 
collection KULTURNÍ SERVIS OD 14. do 20. 7. Není-li u divadel a koncertů uvedeno jinak, začátky v 19.30 hodin. Programy jsou řazeny podle míst (od středy do úterý) DIVADLA Divadelní fakulta JAMU otevírá tříleté doktorandské studium v oboru teorie divadelní tvorby se specializacemi teorie režie, teoretická dramaturgie, teorie a metody divadelní tvorby (podmínky, informace na studijním oddělení JAMU v Mozartově ulici 1, 662 15 Brno, písemné přihlášky do konkursního řízení jsou přijímány tamtéž do 27. srpna) KONCERTY Brno: Čt 15. 7. 20.30 Iva Bittová v koncertním sále divadelní fakulty JAMU (pořádá DAVAY) Bystré u Poličky: od 20. 7. Duše hlasu a těla (mezinárodní dílna o hlasu a pro hlas pod vedením Idy Bittové-Kellarové - do 30. 7. GALERIE Brno: Staré umění (gotika - baroko - devatenácté století) - stálá expozice v Místodržitelském paláci Moravské galerie Brno: Deset sak - deset výtvarníků a originální díla na panská saka v Galerii Klan Ica (Dominikánské nám. 6/7 - do 23. 7.) Brno: Petr Veselý v Galerii Jaroslava Krále Domu umění (do 25. 7.) Brno: Záznamy Jiřího Šiguta v Galerii mladých (do 28. 7.) Brno: Spor o figuru v Galerii Dialog (Vlasta Baránková, Evžen Navrátil), (do 31. 7.) Brno: Image J. T. Christiansena, S. Shapira, L. Kjola, C. Langkilda a H. E. Sorensena v Galerii U dobrého pastýře (do 14. 8.) Brno: Ze současné brněnské malby v Domě umění (do 15. 8.) Brno: Výtvarná kultura meziválečného Brna v Místodržitelském paláci Moravské galerie (do 29. 8.) Brno: Mezi tradicí a postmodernou - přírůstky Moravské galerie z let 1981 až 1992. (nábytek, sklo, keramika, porcelán, šperky, textil, odívání) (do 30. 9.) Křížovnice u Doubravníku: Frotáže, sochy L. Nováka a Z. Macháčka v Galerii Z ruky (do 1. 8.) Kunštát na Moravě: Tradice a současnost v keramice Kunštátska v Galerii M. art (do 31. 7.) Kunštát na Moravě: Obrazy Josefa Valčíka v Galerii M. art (do 31. 7.) Nové Město na Moravě: Čt 15. 7. 18.00 Antonín Smažil - obrazy, kresby, grafika v Horácké galerii (úvodní slovo Jaromír Tomeček) (do 19. 9.) Nové Město na Moravě: Skláři Vysočiny - stálá expozice v Horácké galerii Nové Město na Moravě: Umění na Horácku - stálá expozice v Horácké galerii (Blažíček, Jambor, Štursa, Pelikán aj.) Nové Město na Moravě: Vnitřní světlo - kresby, objekty, obrazy Jiřího Bašty, Jiřího Plieštika, Tomáše Smetany a Jiřího Štourače v Horácké galerii (do 12. 9.) Nové Město na Moravě: Jiří Seifert - Sochy v Horácké galerii (do 12. 9.) Osová Bítýška (Vlkov): Marian Palla a Přírůstky autorská výstava a okruh autorů v Galerii Sýpka (do 15. 8.) Veselí nad Moravou: Současná grafika (Roučka, Bláha, Brázda, Suchánek, Anderle, Vožniak, Brunovský, Komárek, Hašková, Šalomoun, Demel, Chaba, Zoubek, Hadincová, Boštík, Rittstein, Nepraš) v Galerii ve dvoře (do 30. 7.) Zlín: Út 13. 7. vernisáž výstavy Eduard Ovčáček - výběr z díla v Domě umění Státní galerie (do 22. 8.) Zlín: Robert Venturi - architektonická tvorba v Grafickém kabinetu 2. poschodí zlínského zámku (do 29. 8.) Zlín: Stálá expozice českého malířství a sochařství 20. století ze sbírek Státní galerie VÝSTAVNÍ SÍNĚ Brno: Vítejte v královském městě v nově otevřené západní části hradu Špilberk (do 31. 7.) Brno: Objevte kouzlo starých loutek v letohrádku Mitrovských (do 31. 7.) Rudka u Kunštátu: Sochařské sympozium - stálá, doplňovaná expozice soch v parku u Jeskyně blanických rytířů Třebíč: St 14. 7. 18.00 Josef Hampela - Šité koláže z cyklu Dopisy v Malovaném domě (úvodní slovo Ladislav Novák) (do 22. 8.) Moravský Krumlov: Muchova Slovanská epopej na zámku (do října) Znojmo: Malba na papíře (ateliér prof. Františka Hodonského AVU Praha vystavuje v Domě umění, do 8. 8.) MUZEA Blansko: 295 let blanenských železáren v Muzeu (do 30. 9.) Brno: Brno a čas - město a lidé očima desetiletí 1939-1989 v Dietrichsteinském paláci Moravského zemského muzea (fotografie, pohlednice) Brno: Panorama italské Dolomity (stereoskopické promítání diapozitivů v Technickém muzeu (do 18. 7.) Brno: Přírůstky moderního užitého umění v Uměleckoprůmyslovém muzeu (do 29. 8.) Brno: Sto podob křemene v Mramorových sálech Moravského zemského muzea (do 19. 9.) Brno: Zmizelé Brno v Křížové chodbě Staré radnice Muzea města Brna (fotografická dokumentace městského lapidária, obrazy L. Jaroše), (do 31. 10.) Brno: Zvonařství v zemích Koruny české v Technickém muzeu (do 31. 10.) Brno: Stálá expozice v Technickém muzeu (Výpočetní technika, Lovecké zbraně, Vodní energetika, Parní motory) Prostějov: TGM, Prostějov a 40. výročí první protikomunistické demonstrace v Československu v dubnu 1953 v Muzeu Prostějovska (do 31. 10.) Předkláštěří u Tišnova: Sklo ze sbírek Horácké galerie v Podhoráckém muzeu (do 5. 9.) Předklášteří u Tišnova: Podívejte se jim do očí v Podhoráckém muzeu (ke 40. výročí otevření zoo Brno), (do 3. 10.) Strážnice: Generace Sdružení výtvarných umělců moravských II. na zámku (ze sbírek Galerie výtvarného umění v Hodoníně), (do 15. 7.) Strážnice: Česká loutkářská tvorba na zámku (do 31. 10.) Uherský Brod: Slovenské loutky v Muzeu J. A. Komenského (do 25. 7.) Uherské Hradiště: Don Quijote v české grafice ve Slováckém muzeu - ze soukromé sbírky (do 31. 8.) Uherské Hradiště: Světci v lidovém kalendáři ve Slováckém muzeu (do 30. 10.) LETNÍ AREÁLY Brno: St 14. 7. 19.00 Iva Bittová na nádvoří Staré radnice (pořádá DAVAY) Brno: St 14. 7. 20.00 Zrcadlo věků - od historických tanců k modernímu baletu na Hradní baště Špilberku (vystoupení na Špilberku do 1. 9. v rámci FESTIVALU HRADNÍ BAŠTA 93) Brno: Čt 15. 7. 20.00 Vaganti z Brna - koncert kvinteta historických folkových písní na Hradní baště Špilberku (po úspěšném vystoupení na strážnickém festivalu) Brno So 17. 7. 20.00 Proč ne - recitál ostravské folkové skupiny na Hradní baště Špilberku Plumlov: Plumlovská přehrada (Prostějovsko) Folkové léto 93 na pláži Pod panelem: So 17. 7. 20.00 Pavel Dobeš Příšťpo (u Jaroměřic nad Rokytnou): Country kolotoč Příšťpo 93 v přírodním amfiteátru Country Saloonu: St 14. 7. 18.00 Krédo z Moravských Budějovic So 17. 7. 20.00 Lháři z Třebíče KNIHY DOŠLÉ REDAKCI PROGLAS 4/93 - revue pro politiku a kulturu (objednávky Ji-Pe, Burdova 1227, 198 00 Praha 9-Kyje) Soňa Burgetová: Ohýbej se , jazýčku... (Nakladatelství Albert, Boskovice Rio Preisner: Americana - zpráva o velmoci (II.) (Atlantis Brno) Prostor - Nezávislá revue, č. 23 (Aleš Lederer, Praha), objednávky: Prostor - odbyt, Na zelené stezce 138, 383 01 Prachatice Revolver Revue - časopis pro literaturu a výtvarné umění, č. 22 (Jáchym Topol), objednávky: Bolzanova 7, Praha 1) Ludvík Kundera: Řečiště (Rovnost Brno) Jaroslav Durych: Bloudění (Atlantis Brno) Slovníček současných brněnských spisovatelů (Mahenova knihovna Brno) Brno v krásné literatuře (Mahenova knihovna Brno) Dějiny USA v krásné próze (Mahenova knihovna Brno) SERVIS Bezplatná služba pro kulturní instituce. Informace posílejte na adresu: MF DNES, Česká 19/21, 602 00 Brno. Zařadit můžeme jen oznámení, která jsou na uvedenou adresu doručena do čtvrtka, tj. 6 dnů před příští přílohou PLUS. ČESKÁ TELEVIZE, studio Brno St 14. 7. 9.55 ČT 2 Mona Lisa Post film o výtvarné akci Mona Lisa mail-art v brněnské Galerii mladých (v tyto dny výstava probíhá v Galerii J. Matičky v Domě rytířů v Litomyšli) St 14. 7. 10.05 ČT 1 Argumenty - Stavět či nestavět (solární energie, obnova vesnice, cenné rady pro budoucí stavebníky) Čt 15. 7. 18.40 ČT 1 Jugoslávie očima... (o exulantství jihoslovanských národů od r. 1585 po současnost) RÁDIO HÁDY BRNO - 93.1 MHz DENNÍ PROGRAM: 5.45 a 6.45 Pohádka na dobré vstávání (po-so) 6.00. 7.00 8.00 Zprávy (po-pá) 7.15 Krutá zákruta (po-pá) - informace o dopravní situaci v Brně 8.15 Kursovní lístek 9.00 - 10.00 Zpravodajský magazín (po-pá) 13.00 - 14.00 Oldies 14.15 Kursovní lístek (po, st-pá) 15.00 - 18.00 Nebudete se nudit (magazín kulturních aktualit) 23.00 Kultura z rychlíku (tipy na zítřek) 
review Tragikomická moralita TŘETÍ KNIHA MARKA HOFMANA Jeden pražský vysokoškolský pedagog nehumanitního směru si v polovině osmdesátých let zvolil literární pseudonym Marek Hofman a pod tímto jménem vydal dvě prózy v samizdatové edici Petlice. Ta druhá, novela Sedm dní, mu vyšla v exilovém Indexu a po listopadu 1989 též v Evropském kulturním klubu - nyní zde Hofman uveřejnil svou třetí knížku VÍRY ŽIVÉ VODY, vyprávějící o pitoreskních osudech jednoho českého vedoucího pracovníka během jeho odborné stáže ve Francii. Hofman od počátku sází na rozmarný tón vyprávění, takřka sklouzávající ke křečovitým lascivním líčením, záhy však jeho úsilí pobavit nabývá zřetelně vážnějších rozměrů. Autorův komický, stále víc čecháčkovsky trapný ředitel Mužík prožívá ve slunném Grenoblu samé maléry a patálie, zničehonic se mu na krk pověsí jakási (komunistická?) tajná služba, proti níž je coby ředitel z Východu absolutně bezbranný - a v milostné soutěži se západoevropskými plejboji přes vědu a výzkum nemá pochopitelně šanci. Nakonec však všechno dopadne trochu jinak... Prozaik dokázal s chápavým pousmáním postihnout dílčí, trochu přitroublou pravdu malého českého človíčka, který svede v cizině i po naprosté blamáži najít v sobě nenadálé sebezáchovné "víry živé vody". Bohužel tím získává pouze právo na morální zadostiučinění. Hofmanova satirická próza představuje inteligentní čtení na léto - jenomže vyšla v nákladu nižším než bibliofilském, určeném pouze pro přátele a recenzenty. 
sport tenis Baastad - finále čtyřhry: Holm, Järryd (Švéd.) Newport - finále - dvouhra mužů: Rusedski (Kan.) - Frana (Arg.) 
sport Fotbalový rekord México - Alberto Alves, mexický fotbalový útočník vyrovnal světový rekord v počtu nastřílených gólů v oficiálním mezistátním utkání. Alves dal v zápase Zlatého poháru Mexiko - Martinique (9:0) sedm branek, což se předtím podařilo Colemu z Austrálie v srpnu 1981 v utkání kvalifikace MS Austrálie - Fidži (10:0). 
news Na fotbalovém hřišti mají ožít subtropy Štramberk - Štramberští radní vzali minulý týden na vědomí záměr nakladatele odborné literatury Petra Pavlíka vybudovat na území jejich města naučný biosférický areál. Rozhodli také o odprodeji prvních pozemků v prostoru Bílé Hory, na nichž by arboretum o rozloze zhruba sta hektarů mělo být. Většinu plochy zabere přirozená botanická zahrada, jen místo škvárového fotbalového hřiště, které je ze tří stran obklopeno vápencovými skalami, bude stát prosklený areál s vodopádem a jezerem. V něm má být téměř 2000 druhů exotických rostlin a okolo tisícovky druhů ptáků, plazů a obojživelníků. Jak nám řekl starosta Štramberka Jiří Socha, autor projektu se zavázal, že pozemky, které získá, budou využity jen pro biosférický areál. Kromě toho do tří let postaví ve městě na své náklady travnaté fotbalové hřiště a do nevýdělečné části areálu umožní přístup obyvatelům. Smyslem celého projektu, který jeho autor konzultoval s odborníky, je ochránit rostliny na vápencových skalách, ale také přitáhnout do starobylého Štramberka další turisty. V areálu by mělo najít práci zhruba 50 lidí. Náklady na prosklenou stavbu, která má být otevřena kolem roku 2000, přesáhnou 80 milionů korun a po jejím dokončení bude ještě asi 70 let trvat, než bude dobudován městský park a arboretum. O poslání projektu říká jeho autor Petr Pavlík: "Měl by přiblížit prales lidem, kteří ho nemohou sami vidět. Umožní jim nadýchat se pralesa včetně 35stupňového vedra a 90procentní vlhkosti. Podobná zařízení jsou na světě pouze čtyři. Vlastní botanický materiál se musí přinést z jihoamerického pralesa hotový." Atraktivní a přitom jedno z nejlevnějších řešení zakrytí prostoru je prý obrovská skleněná konstrukce nad celým lomem. Peníze na stavbu náhradního travnatého fotbalového hřiště již autor projektu zajistil. 
description Zákon proti komunismu nezpůsobí vlnu procesů Prokuratura bude podle jejího mluvčího při případných obžalobách vycházet především z materiálů koordinačního centra, Konfederace politických vězňů a archivu ministerstva vnitra. Hulík si nemyslí, že by vyšetřovatelé policie mohli vypátrat mnoho nového. "Buďto jsou věci v archivech a lidé, jichž se týkají, žijí, nebo ne a pak už se zřejmě nedá nic dělat," uvedl. Soud má v zákonem vymezených případech právo rozhodnout o vině, ale neuložit trest. Mluvčí prokuratury se domnívá, že toto oprávnění může být využito i při soudních procesech s pachateli politicky motivovaného násilí v 50. letech, vzhledem k jejich vysokému věku. Konfederace politických vězňů Československa dosud předala koordinačnímu centru informace o asi tisíci případech. "Nechceme žádné lynčování. Všechno je třeba řádně doložit a soudit," řekl tajemník KPVČ Miroslav Kostelka. Konfederace je podle něj s přijetím zákona o protiprávnosti komunistického režimu spokojena, přestože navrhovala jeho širší podobu. Mimo jiné žádala, aby promlčecí lhůta začala běžet až ode dne účinnosti zákona, nikoli od prosince 1989, jak schválil parlament. "Zákon měl být přijat dříve. Nás i našich protivníků ubývá," poznamenal Kostelka. Možnost stíhat některé dříve promlčené trestné činy by neměla podstatně zatížit vyšetřovací a justiční orgány. "Hlavní tíha z hlediska dokumentování této trestné činnosti a zjištění konkrétních pachatelů ve vztahu ke konkrétním trestným činům bude na orgánech policie," uvedl ministr spravedlnosti Jiří Novák. Ministr vnitra Jan Ruml si nemyslí, že by se nyní začaly masově vyšetřovat zločiny jednotlivců, páchané za doby komunistického režimu. "Zákon spíše umožňuje, aby v konkrétních doložitelných případech mohlo být vyšetřování vůbec zahájeno. Nedokáži teď odhadnout dopad zákona na Úřad pro vyšetřování, ale myslím, že to rozhodně neztíží jeho práci nějakým markantním způsobem," řekl Ruml. 
description Zájem o jeskyně klesá Blansko (šil) - O dvanáct tisíc návštěvníků méně přišlo letos do jeskyní Moravského krasu oproti stejnému období loňského roku. Nejcitelnější úbytek, téměř 6000 lidí, zaznamenala Punkevní jeskyně. Podíl na tom má určitě i zákaz vjezdu do Pustého žlebu. Návštěvníci teď nemohou dojet až k jeskyni, ale musejí k ní jít buď 1500 metrů pěšky, nebo jet za 10 korun (cizinci za třicet) ekologickým vláčkem od Skalního mlýna. Podle ředitele Společnosti pro Moravský kras, a. s., Ivo Lachmana chce jeho společnost i nadále podporovat turistický ruch v této oblasti jedině při dodržování pravidel, která ochrání přírodu. Ještě letos bude uzavřen motorovým vozidlům Suchý žleb, a tím se stane další část Moravského krasu klidovou zónou. 
description VW v Evropě vyrábí nejvíce automobilů Paříž - Společnost Volkswagen si udržuje nadále vedoucí postavení mezi evropskými výrobci automobilů, i když proti loňskému roku poklesl její podíl na výrobě ze 17.4 procenta na 16.4 procenta. Po Volkswagenu má největší podíl na celkově vyrobených vozech v Evropě italská automobilka Fiat s 11.8 procenty (loni 12.5 proc.). Následuje GM Europe s 12.8 procenty ( 12.4 proc.), skupina Peugeot-Citroen s 11.8 procenty ( 11.9 proc.), Ford s 11.5 procenty ( 11.5 proc.) a Renault s 10.3 procenty ( 10.4 proc.). Odbyt nových automobilů proti loňsku poklesl v Evropě celkem o 17.2 procenta na 6.1 milionů vozů. 
news Ministr Juppé slíbil podporu Praha (jd) - Francouzský ministr zahraničí Alain Juppé, který byl v České republice na oficiální návštěvě, se včera setkal na Pražském hradě s prezidentem Václavem Havlem. Předmětem rozhovoru byla mimo jiné kritika zemí střední a východní Evropy vůči protekcionismu západoevropských států. Juppé včera též jednal s premiérem Klausem a tři hodiny strávil s ministrem zahraničí Zieleniecem. Francouzský ministr přislíbil podporu své země při začlenění ČR do západoevropských struktur. Dalším výsledkem jeho cesty je podepsání dohody, která umožní rozšíření spolupráce v oblasti školství a sportu, včetně výměn skupin mladých lidí. Pokud jde o možné "třecí plochy" ve vzájemném obchodu (například v zemědělství), upozornil včera na tiskové konferenci ministr Zieleniec na fakt, že nyní k nám Francie vyváží desetkrát více zemědělských výrobků, než dováží. 
description Meteorologové neočekávají v srpnu žádná tropická vedra Praha (sob) - Koncem tohoto týdne se má opět oteplovat. Chladněji s oblačností a srážkami má být znovu ve druhé polovině třetí červencové dekády. Současné teplotní výkyvy jsou podle Vladimíra Brůžka z Českého hydrometeorologického ústavu pro tuto dobu v podstatě normální. Nad území naší republiky proudí vlhký oceánský vzduch, jen občas je tato cirkulace přerušena výběžkem vyššího tlaku vzduchu. "Došlo k přestavbě cirkulace na vlhčí variantu. Pokud je pár dní výrazně chladněji, způsobuje to příliv arktického vzduchu. Srážek je po suchých létech konečně víc. Vlhčí léto by se nyní mělo opakovat třikrát až pětkrát, což je dobrá zpráva zejména pro vodárenské nádrže," řekl Vladimír Brůžek, jehož dlouhodobá předpověď pro letošní léto zatím vychází poměrně přesně. Nad rozšířenou fámou, že v srpnu mají být tropická vedra nad 40 stupňů Celsia, meteorolog pouze kroutí hlavou. "Je to nereálné. Podrobnější prognózu budeme mít až koncem července. Já ale předpokládám, že červencové počasí bude v podstatě pokračovat, jen cirkulace vzduchu bude klidnější." Napovědět může samo počasí kolem 25. července. Pranostika říká, že prší-li na svatého Jakuba, hádá se o suchém a teplém počasí. Ovšem lidová moudrost také praví, že co červenec nedovaří, srpen nedopeče. 
news V terénu o švýcarské franky CYKLOKROSOVÁ SUPERPRESTIGE ZAČNE 30. ŘÍJNA V PLZNI Plzeň - Na jednání řídícího výboru cyklokrosové Superprestige v belgickém Overijse bylo definitivně rozhodnuto o pořadatelích 10 závodů letošního 12. ročníku této soutěže. Sérii cyklokrosů Superprestige zahájí 30. října Velká cena České Kooperativy na tradiční trati v Plzni na Lochotíně. Další termín 7. listopadu patří novému městu v soutěži, švýcarskému Curychu. Ostatní potvrzené termíny: Startovní smlouvy směřovaly k 15 nejlepším jezdcům letošního peletonu profesionálů a amatérů - mistrům světa (Pontoni, Arnould, Kluge, Frischknecht, De Bie, Baars) i k našim nejlepším terénářům. V Plzni lze počítat s účastí nejméně šesti světových šampiónů. Startovné světové elity představuje na jednotlivých závodech Superprestige částku 31500 švýcarských franků a peněžité ceny v hodnotě 10000 švýcarských franků. Navíc platí organizátoři vklad řídícímu výboru rovněž 10000 švýcarských franků. Na poradě byly přijaty technické parametry plzeňské trati na Lochotíně, označené jako jedna z nejlepších na světě. Kandidatura na uspořádání mistrovství světa v Plzni byla z ekonomických důvodů odřeknuta v roce 1990 na zasedání Mezinárodní cyklistické federace (UCI). 
description Ekologové kritizují ekologickou politiku Společnost pro trvale udržitelný život vyjadřuje hluboké znepokojení nad přezíravým a bezkoncepčním přístupem české vlády a Poslanecké sněmovny k řešení vážných ekologických problémů. Podceňování rozsahu hloubky a naléhavosti jevů spojených s narušováním životního prostředí a exploatací přírodních zdrojů se projevuje zejména: 1. Nedostatečnou pozorností věnovanou životnímu prostředí jak v programovém prohlášení vlády, tak i v její běžné činnosti; ekologickým problémům se vláda věnuje jen výjimečně a nesystematicky, obvykle pouze pod tlakem výrazného zhoršení ekologické situace. 2. Neuspokojivým zakotvením péče o životní prostředí a úplným ignorováním strategie trvale udržitelného způsobu života v Ústavě České republiky. 3. Pasivitou při přípravě a přijímání právních norem v oblasti péče o životní prostředí. Od červnových voleb nebyl přijat ani jeden ekologický zákon (v předchozím období přijalo Federální shromáždění a Česká národní rada 12 zákonů a obecně závazných ekologických předpisů) přesto, že náš právní řád stále ještě trpí významnými nedostatky a mezerami. 4. Přerušenou kontinuitou polistopadové péče o životní prostředí. Nebyly využity návrhy zákonů připravených v průběhu předchozího období, strategie péče o životní prostředí přijatá a propracovaná předchozími vládami byla opuštěna, aniž by ji nahradila jakákoli nová strategie. 5. Nerespektováním vztahů mezi ekologickými, sociálními a ekonomickými problémy a rezignací na jejich komplexní řešení; vláda i parlament opomíjejí fakt, že jenom souběžné řešení uvedených problémů v severních Čechách, na Ostravsku, v Praze i jinde, uskutečňované za účinné koncepční a koordinační funkce centrálních orgánů a v úzké spolupráci s občany, podniky, i orgány místní samosprávy, může mít naději na úspěch. Nedostatečnou orientací na řešení problémů životního prostředí ztrácí naše ekonomika příležitost ke kvalitativnímu rozvoji, který je jedinou schůdnou alternativou kvantitativního růstu. 6. Preferováním hodnotových orientací směřujících k maximalizaci osobního prospěchu, množství vydělaných peněz a spotřebě materiálních statků, důrazem na tradičně chápanou životní úroveň, namísto žádoucího zdůrazňování kvality života a vědomím spoluodpovědnosti za uchování bohatství přírody. Není možné zapomínat na fakt, že devastace životního prostředí je úzce spojena s devastací morální. 7. Poklesem finančních prostředků věnovaných ze státního rozpočtu na řešení ekologických problémů (v roce 1993 o 25 procent v porovnání s předchozím rokem a vezmeme-li v úvahu inflaci, pak ještě více). 8. Podceňováním mezinárodních aktivit zaměřených na péči o životní prostředí a na prosazování strategie trvale udržitelného rozvoje v evropském i globálním měřítku. 9. Nedostatečnou aktivitou ministerstva životního prostředí, jeho nízkým kreditem ve společnosti a neuspokojivým postavením v soustavě centrálních orgánů (to se projevuje mj. tím, že průměrným platem zaměstnanců je MŽP až na 29. příčce seznamu centrálních orgánů). MŽP navíc ztrátou kompetencí v oblasti územního plánování přišlo o klíčový nástroj umožňující co nejrychleji napravovat existující ekologické škody a předcházet vzniku škod nových, převodem těchto kompetencí na ministerstvo hospodářství se stal kozel zahradníkem. 10. Nevhodnými veřejnými vystoupeními některých vládních představitelů (včetně předsedy vlády), kteří zlehčují, nebo dokonce zpochybňují existenci jevů charakterizujících destrukci životního prostředí a neodůvodněně podkládají členům ekologického hnutí záměry směřující k etatistickému, antidemokratickému a elitářskému uspořádání společnosti a centralizaci lidských aktivit. Celková bilance roční činnosti vlády a parlamentu v ekologické oblasti je tedy neuspokojivá, což přispívá nejen k dalšímu přetrvávání řady negativních jevů (například pokračujícímu zhoršování stavu lesů), ale také ke vzniku nových problémů spojených kupříkladu s vyšší spotřebou energie a rostoucími emisemi odpadů vztaženými na jednotku HNP. Jsme i nadále přesvědčeni o tom, že péče o životní prostředí musí být samozřejmou součástí života každé moderní společnosti. Rozsah odpovědnosti jednotlivých společenských subjektů za ochranu přírody a obnovení harmonických vztahů mezi člověkem a jeho životním prostředím odpovídá rozsahu jejich rozhodovacích pravomocí. Každý občan, každý podnik či jiná organizace (včetně organizací nevládních) tak nese svůj díl odpovědnosti. Ale zásadní odpovědnost nese vláda a parlament. Doufáme, že si tuto odpovědnost uvědomí a svůj dosavadní přístup k životnímu prostředí změní. 
news Nová banka v Rusku Moskva - V Rusku by měla vzniknout Exportní a importní banka, která bude financovat zahraniční obchod a stimulovat export. Má mít základní kapitál 50 milionů USD, není však zatím jasné, kdo jí ho poskytne. Převzít by měla většinu povinností bývalé sovětské Vněšekonombank, jejíž činnost byla omezena na obsluhu ruského zahraničního a domácího dluhu. 
other První plnící stanice pro pohon aut zemním plynem v Brně je v bývalém policejním kontrolním objektu ve Slatině 
news V Moskvě schválili návrh ústavy Moskva - Většina účastníků ústavní porady na včerejším čtvrtém plenárním zasedání v Moskvě schválila návrh nového základního zákona Ruské federace. Pro dokument, který je výsledkem více než měsíčního jednání, hlasovalo 433 účastníků zasedání, proti bylo 62 a 63 se hlasování zdrželo. Prezident Boris Jelcin ve včerejším projevu označil návrh za signál obnovy konstruktivní spolupráce mezi jednotlivými větvemi moci a poznamenal, že díky aktivní účasti řady lidových poslanců přestal být návrh ústavy pouze prezidentským či parlamentním a stal se společným. Nejde o něčí vítězství či porážku, ale o sjednocení sil, uvedl Jelcin. Prezidentův přední rival, předseda parlamentu Ruslan Chasbulatov se včera zasedání ústavní porady nezúčastnil. Jeho nepřítomnost byla oficiálně vysvětlena Chasbulatovovou včerejší cestou do sídla Evropského parlamentu ve Štrasburku. Jelcin označil za klíčový problém přípravy ústavy postavení subjektů federace a vyjádřil přitom přesvědčení, že návrh nového základního zákona obsahuje maximální možné řešení této otázky. Podle prezidenta jediným v praxi dosud nevyřešeným problémem zůstávají existující ekonomické výhody spojené s republikovým statutem, což mimo jiné vyvolává u krajů a oblastí úsilí o povýšení jejich statutu. Nejvyšší ruský představitel v této souvislosti zdůraznil, že podle návrhu ústavy jsou republiky, oblasti a kraje z ekonomického hlediska zcela rovnoprávné a o žádných privilegiích nemůže být ani řeč. 
news Islámské země slíbily Bosně své jednotky Islámábád - Ministři zahraničních věcí islámských zemí včera přislíbili, že vyšlou do Bosny 7600 vojáků v rámci UNPROFOR. Oznámil to včera mluvčí konference. Odmítl sdělit, které ze 16 zemí vyhověly žádosti generálního tajemníka OSN Butruse Butruse-Ghálího o pomoc při ochraně tzv. bezpečných pásem, na jejichž vytvoření se nedávno usnesla Rada bezpečnosti. 
collection Skrýš v ponožce nepomohla Ostrava (les) - Do ponožky si schoval tři a půl tisíce korun čtyřicetiletý muž z Ostravy. Přesto o peníze přišel. V neděli ve dvě hodiny v noci ho v Ostravě-Mariánských Horách napadl neznámý pachatel. Podle líčení poškozeného ho muž srazil k zemi, kopal do něj a potom ho okradl. Prodavačka odhalila podvodníka Ostrava (les) - Z pokusu trestného činu podvodu je podezřelý jedenadvacetiletý muž z Rožnova pod Radhoštěm. V ostravském obchodním domě Laso chtěl na fakturu nakoupit elektroniku za více než dvě stě tisíc korun. Měl sice živnostenský list, prodavačka však odhalila nesrovnalosti v jeho občanském průkazu. Mladík skončil v ostravské věznici s návrhem na vzetí do vazby. Místo práce nakradli za čtvrt milionu Olomouc (les) - Dva dosud netrestaní muži ve věku 24 a 25 let z Olomouce jsou nyní z rozhodnutí okresního soudu ve vazbě. Oběma nezaměstnaným mladíkům je prokázáno vloupání do dvou bytů a kanceláře podniku Drogerie Olomouc. Jsou podezřelí i z dalších krádeží. Způsobili škodu asi za čtvrt milionu korun. Policisté u nich našli pouze počítač s příslušenstvím, který ukradli při své poslední akci. 
